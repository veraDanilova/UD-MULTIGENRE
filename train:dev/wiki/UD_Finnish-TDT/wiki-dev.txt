Catherine Gloria Balotta (Kaye, joskus Kay Ballard; s. 20. marraskuuta 1925, Cleveland, Ohio) on yhdysvaltalainen näyttelijä. 
Hänellä on italialaisia juuria. 
Ballard esiintyi vuosina 1967–1969 NBC:n tilannekomediassa The Mothers-in-Law, jonka toisena päänäyttelijänä oli Eve Arden. 
Hänet tunnetaan myös Broadwayn musikaaleista ja useista elokuvista. 
Hän vieraili The Muppet Show'ssa vuonna 1976 ja on jatkanut uraansa 1940-luvulta aina 2000-luvulle saakka. 
Ballard on naimaton ja toipunut rintasyövästä. 
Hän on asunut vuodesta 1970 Rancho Miragessa, Kalifornian Coachella Valleyssa asunnossa, jonka hän on kertonut ostaneensa aikoinaan Desi Arnazilta. 
I Wanna Be Adored rock-yhtye The Stone Rosesin kolmas singlejulkaisu albumilta The Stone Roses. 
Kappale on yhtyeen esikoisalbumin avausraita ja kertoo halusta olla palvottu ja ihailtu. 
Pygmalion on hahmo Ovidiuksen teoksessa Muodonmuutoksia. 
Tarina kertoo kuvanveistäjä Pygmalionista, joka rakastuu norsunluusta veistämäänsä naispatsaaseen. 
Agalmatofiliasta eli patsaisiin tai nukkeihin kohdistuvasta seksuaalisesta fetisismistä käytetään myös nimitystä pygmalionismi. 
Howard Patrick Blake (s. 28. lokakuuta 1938 Lontoo, Englanti, Yhdistynyt kuningaskunta) on brittiläinen säveltäjä. 
Hänen tunnetuin yksittäinen kappaleensa on ”Walking in the Air” (1982), joka sisältyy Lumiukko-elokuvan musiikkiin. 
Blake sai 18-vuotiaana stipendin Royal Academy of Musiciin. 
Lumiukon ohella muita elokuvia, joihin hän on säveltänyt musiikin, ovat muiden muassa Kaksintaistelijat (1977) ja Amor ampuu ohi (1990). 
Blakelle myönnettiin vuonna 1994 brittiläisen imperiumin upseerin arvonimi. 
Hän oli vuonna 1981 Queenin jäsenten kanssa ehdolla Bafta-palkinnon saajaksi musiikista elokuvaan Flash Gordon. 
Kra on vuoden 2001 elokuussa perustettu J-rock-yhtye. 
Kyseessä on yksi PS Company -levy-yhtiön suosituimmista yhtyeistä Miyavin, the GazettEn, Kagrra,n ja Alice ninen ohella. 
Yhtyeen musiikki on sekoitus poppia ja rockia, mutta myös jazz-vaikutteita on kuultavissa. 
Vuoden 1998 jalkapallon maailmanmestaruuskilpailut järjestettiin Ranskassa 10. kesäkuuta – 12. heinäkuuta. 
Vuonna 1998 MM-lopputurnaukseen osallistui ensi kertaa 32 joukkuetta. 
Muita uudistuksia olivat kultaisen maalin käyttöönotto ja lisäajan näyttäminen elektronisella taululla avustavan erotuomarin toimesta. 
Turnauksen voitti kotijoukkue Ranska, joka kukisti loppuottelussa Brasilian maalein 3–0. 
Näin Ranskasta tuli seitsemäs maailmanmestaruuden voittanut maa. 
Turnauksen avausottelussa hallitseva maailmanmestari Brasilia voitti Skotlannin 2–1. 
Alkulohkovaiheen yllätys nähtiin, kun Norja kaatoi Brasilian viime hetkien rangaistuspotkumaalilla ja eteni jatkoon. 
Suurin pettymys oli alkulohkoonsa jäänyt Espanja. 
Maailmanpoliittisista syistä huomiota herätti Iranin voitto Yhdysvalloista. 
Neljännesvälierissä isäntäjoukkue Ranska voitti Paraguayn 1–0 jatkoajalla Laurent Blancin tehtyä MM-historian ensimmäisen kultaisen maalin. 
Toisen kierroksen puhutuin ottelu käytiin kuitenkin Argentiinan ja Englannin välillä. 
Ottelu muistetaan erityisesti Englannin Michael Owenin upeasta soolomaalista ja David Beckhamin ulosajosta. 
Argentiina eteni lopulta jatkoon rangaistuspotkukilpailun jälkeen ottelun päätyttyä 2–2. 
Puolivälierissä Ranska voitti Italian rangaistuspotkuilla maalittoman tasapelin jälkeen. 
Brasilia puolestaan kaatoi Tanskan värikkäiden vaiheiden jälkeen 3–2. 
Alankomaat voitti Argentiinan 2–1 Dennis Bergkampin upealla viime hetkien maalilla. 
Turnauksen yllätysjoukkueeksi noussut Kroatia taas kaatoi Saksan 3–0. 
Välierissä Ranska voitti Kroatian 2–1 Lilian Thuramin tehtyä maajoukkueuransa ainoat maalit. 
Toisessa välierässä Brasilia kaatoi Alankomaat rangaistuspotkukilpailun jälkeen. 
Ottelun varsinainen peliaika oli päättynyt 1–1 Alankomaiden Patrick Kluivertin tasoitettua viime hetkillä. 
Pronssiottelussa Kroatia voitti Alankomaat 2–1. 
Kroatian Davor Šuker teki ottelussa turnauksen kuudennen maalinsa ja voitti näin maalikuninkuuden. 
Ennen loppuottelua suurta keskustelua herätti Brasilian tähtipelaajan Ronaldon saama mystinen sairauskohtaus. 
Ranska voitti loppuottelun vakuuttavasti maalein 3–0. 
Zinédine Zidane teki ensimmäisellä puoliajalla kaksi puskumaalia kulmapotkutilanteista. 
Kolmannen maalin viimeisteli aivan ottelun loppuhetkillä Emmanuel Petit. 
Ronaldo valittiin finaalitappiosta huolimatta turnauksen parhaaksi pelaajaksi. 
Trail of Life Decayed on ruotsalaisen death metal -yhtye Dark Tranquillityn ensimmäinen demo ja se julkaistiin vuonna 1991. 
Lastenklinikka on osa Lasten ja nuorten sairaalaa. 
Se sijaitsee Helsingissä Meilahden sairaalan korttelissa, osoitteessa Stenbäckinkatu 11. 
Se on perustettu 1893 edistämään yliopistollista lastentautiopin eli pediatrian opetusta. 
Alku oli vaatimaton 35 potilaan sairaala Tehtaankadulla. 
Vuonna 1946 sairaala sai nykyiset tilansa. 
Uusia tiloja ei ole sen jälkeen saatu, ja vanhoja 60 vuotta vanhoja potilashuoneita on kunnostettu siinä määrin kuin on pystytty. 
Tilat, jotka sodan jälkeen olivat ylellisiä, alkavat 2000-luvun oloissa olla mittasuhteiltaan kovin ahtaat ja ulkopuolisen silmin katsottuina hämmästyttävän vaatimattomat ja vähäiset Suomen väkiluvun kasvun huomioon ottaen. 
Kahta vastasyntyneiden osastoa lukuun ottamatta kaikki lastentautien osastot sijaitsevat Lastenklinikan kiinteistössä. 
Osasto N7 sijaitsee samassa korttelissa Naistenklinikan rakennuksessa ja osasto LV37 Kätilöopiston sairaalassa. 
Lastentautien vastuualueeseen kuuluu kolme vastasyntyneiden osastoa, elinsiirto-osasto, syöpä- ja veritautiosasto, sydänosasto, lastentautien osasto ja infektio-osasto. 
Helle Aro (o.s. Saadlo, s. 9. joulukuuta 1960) on virolaissyntyinen suomalainen yleisurheilun moniottelija. 
Hän voitti seitsenottelussa kaksi Suomen mestaruutta ja viisiottelussa hallissa myös kaksi mestaruutta. 
Ennen Suomeen siirtymistään hän saavutti mitalisijoituksia yleisurheilussa myös Virossa. 
Seitsenottelussa hänen piste-ennätyksensä on 6106. 
Seuratasolla hän edusti vantaalaista Kenttäurheilijat-58:a. 
Tenshinhan (jap. 天津飯, Tienshinhan, Tien Shinhan, Tien, Ten) on Akira Toriyaman luoma fiktiivinen hahmo Dragon Ball -sarjassa. 
Tienshinhan on kalju ja hänellä on kolme silmää, jonka ansiosta hänellä on hyvä näkö, joka antaa hänelle edun taistelussa. 
Tienshinhan on ihmiseksi voimakas, mutta ei ole Z-sotureiden voimakkaimpia taistelijoita. 
Tienshinhanin paras ystävä on Chiaotzu (Chaoz, Chaozu). 
Aluksi hän oli Kamesennininin kilpailijan Kurkimestarin oppilas ja taisteli Son Gokua vastaan "Maailman vahvin" -turnauksessa. 
Turnaus päättyi Tienshinhanin täpärään voittoon, sillä molempien pudotessa areenalta, Son Goku osui lähellä ajavaan autoon ja hävisi ottelun. 
Turnauksen jälkeen Tienshinhan hylkäsi Kurkimestarin opetuksen ja liittyi Son Gokun ja hänen ystävien puolelle taistelemaan ilkeää Kuningas Piccoloa vastaan. 
Kun Piccolo oli tuhottu, Tienshinhan kohtasi seuraavassa "Maailman vahvin" -turnauksessa toisen entisen opettajansa, salamurhaaja Tao Pai Pain, mutta voitti hänet helposti. 
Seuraavalla kierroksella hän kohtasi Son Gokun, mutta hävisi selvästi. 
Dragon Ball Z:ssa Tienshinhan taistelee saiyalaissoturi Nappaa vastaan, mutta kuolee käyttäessään kaiken energiansa kikoho -hyökkäykseensä. 
Hän taistelee myös Celliä sekä Cell Junioreita ja Majin Buuta vastaan, mutta he ovat liian voimakkaita hänelle. 
Mari Tammi (s. 1976 Paimio) on suomalainen lasten- ja nuortenkirjailija. 
Hän on informaatiotutkimuksen jatko-opiskelija Åbo Akademissa Turussa. 
Tammi on julkaissut lastenromaanit Hilda ja Tilda Salatun maassa (2003) sekä Hilda, Tilda ja tohtori Urhean pelkokuuri (2006). 
Pyhä Johannes Damaskolainen (lat. Iohannes Damascenus tai Johannes Damascenus) (n.676 – 5. joulukuuta 749) oli melkiitteihin kuulunut munkki ja seurakunnanvanhin. 
Hän syntyi ja kasvoi Damaskoksessa, mutta kuoli todennäköisesti Mar Saban luostarissa, Jerusalemista kaakkoon. 
Hänet lasketaan usein kirkkoisien joukkoon. 
Suomen ev.-lut. kirkon virsikirjan pääsiäisvirsi 94 (Nyt kansat kaikki laulakaamme) pohjautuu Johannes Damaskolaisen kirjoittamaan hymniin. 
Stahanov (ukr. Стаханoв, ven. Стаханoв, Stahanov) on teollisuuskaupunki Luhanskin alueella Itä-Ukrainassa. 
Vuonna 2001 siellä oli noin 90 000 asukasta. 
Kaupunki sai nimensä 1978 kuuluisan Neuvostoliiton työn sankarin, kaivosmies Aleksei Stahanovin mukaan. 
Siihen asti kaupungin nimi oli Kadijivka (Кадіївка). 
Sen elinkeinoelämä perustuu teräksen tuotantoon ja hiilikaivoksiin. 
Asiakas on henkilö, laite, ohjelmisto tai organisaatio, joka tilaa tai käyttää tuotetta tai palvelua. 
Asiakas on henkilö, jolla on asiaa. 
Asiakas on johdettu vanhemmasta sanasta asia, joka lienee johdos ikivanhasta verbistä asea, panna kuntoon. 
Asia merkitsee jossakin olevaa tai sijaitsevaa, mutta samalla yksittäisessä piilevää yleistä, perimmäistä asiuutta. 
Englanninkielen sana customer viittaa muinaisranskan pukua tarkoittavaan sanaan costume, latinan vastaava sana puolestaan tapaan, tottumukseen, tottumiseen. 
Client-sana palautuu latinan sanaan cliens, jolla viitattiin seuraajaan tai tottelijaan. 
Asiakas voi olla suora, epäsuora, sisäinen tai ulkoinen. 
Suora asiakas toimii suoraan yrityksen (tai yksityishenkilön) kanssa. 
Yksinkertaisin tapaus on tuotteen tai palvelun tilaaja. 
Epäsuora asiakas käyttää tuotetta tai palvelua, vaikkei ole suorassa yhteydessä toimittajan kanssa. 
Tuote voidaan myydä asiakkaalle tukku- tai vähittäisliikkeen kautta. 
Vaikka asiakas olisi epäsuora, asiakkaan mielipide täytyy ottaa huomioon. 
Menekki kuihtuu erittäin nopeasti, jos ainoastaan tukun tyytyväisyydestä ollaan kiinnostuneita. 
Ulkoinen asiakas on yrityksen ulkopuolelta suora tai epäsuora asiakas. 
Sisäinen asiakas on yrityksen sisällä. 
Varsinkin suuremmissa yrityksissä yritys on jaettu tulosyksiköihin, jotka ostavat toisiltaan palveluita: esimerkiksi markkinointi ostaa IT-osastolta tietokoneet ja verkkoyhteydet. 
Puolan kansantasavalta (puolaksi Polska Rzeczpospolita Ludowa) oli Puolan valtio 1952-1989, kun Puolan tasavallan perustuslaki oli muutettu sosialistiseksi. 
Puolan kansantasavalta päättyi perustuslain muutokseen, jolloin maasta tuli jälleen Puolan tasavalta. 
Puolan kansantasavallassa ei maataloutta valtiollistettu, vaan se jäi pientilamuotoiseksi ja yksityiseen omistukseen. 
Samoin myös roomalais-katolisen kirkon hengellinen ja henkinen asema säilyi vahvana. 
Puolasta valittiin Paavi Paavali II ensimmäiseksi paaviksi, mikä osaltaan vaikutti Itä-Euroopan henkiseen vapautumiseen ja uudistusvaatimusten lisääntymiseen. 
Puolassa perustettiin riippumaton ammattiyhdistysliike Solidaarisuus, mikä oli poikkeus Varsovan liiton maiden käytäntöön. 
Do You Know? (The Ping Pong Song) on Enrique Iglesiaksen 31. single ja ensimmäinen vuonna 2007 julkaistulta Insomniac-albumilta. 
Kyseessä oli todennäköisesti kaikkein odotetuin julkaisu Iglesiaksen uralla, sillä se oli ensimmäinen hänen uutta materiaalia sisältänyt julkaisunsa sitten vuoden 2003. 
Kappaleen ovat tuottaja Sean Garrettin ja Iglesiaksen itsensä ohella tehneet Brian Kidd ja Carlos Paucar. 
Sen ensiesitys oli 10. huhtikuuta 2007 Ryan Seacrestin ohjelmassa KIIS-FM-radiokanavalla. 
Iglesias esitti Do You Know?:n ensimmäistä kertaa livenä Dancing with the Stars -tv-ohjelmassa 15. toukokuuta ja samana päivänä se julkaistiin digitaalisessa muodossa Yhdysvaltain iTunes Music Storessa, jonka listalla se kohosi parhaimmillaan sijalle 13. 
Iglesias on levyttänyt Do You Know?:n myös espanjaksi nimellä Dímelo. 
Iglesias on itse esittänyt vaatimuksen, että kappaletta kutsuttaisiin vain nimellä Do You Know?, sillä nimen jälkiliite on levy-yhtiön lisäämä. 
"The Ping Pong Song" -liite viittaa kappaleen taustalla soivaan ping-pong-pallon pompusta syntyvään ääneen. 
Kappaleesta tehtiin myös musiikkivideo, jossa esiintyy argentiinalaismalli Yésica Toscanini. 
Do You Know? debytoi Billboard Hot 100 -listalla sijalla 33 ja on saavuttanut parhaimmillaan sijan 21. 
Ison-Britannian iTunesissa se nousi sijalle 4 ja maan singlelistalla se nousi debyyttiviikon sijalta 28 sijalle 3. 
Espanjankielinen versio Dímelo debytoi Billboard Hot Latin Tracks -listalla sijalle 49, mutta nousi seuraavalla viikolla kärkipaikalle, jota se on hallinnut nyt kuusi viikkoa putkeen. 
Kyseessä on Iglesiaksen seitsemäs ykkössingle Hot Latin Tracks -listalla ja parhaiten sillä menestynyt single sitten vuonna 1997 julkaistun Enamorado Por Primera Vezin. 
Singleä ei julkaistu varsinaisesti lainkaan Iglesiaksen synnyinmaassa Espanjassa. 
Se on kuitenkin ollut mahdollista ladata internetin kautta, ja Espanjan virallisella latauslistalla se on kohonnut sijalle 16. 
Erik Justander (noin 1623, Turku – 10. marraskuuta 1678, Mynämäki) oli kirkkoherra ja Turun akatemian runousopin professori. 
Justander varttui luultavasti kasvattipoikana raatimies Henrik Tavastin perheessä ja pääsi ylioppilaaksi vuoteen 1645 mennessä. 
Valmistuttuaan filosofian maisteriksi 1653 hän toimi kreivi Johan Oxenstiernan kirjastonhoitajana 1654 ja Turun akatemian runousopin professorina vuosina 1655-1667. 
Vuonna 1667 Justanderista tuli Mynämäen kirkkoherra ja hän oli tässä virassa kuolemaansa saakka. 
Justander kirjoitti muisto-, hauta- ja onnittelurunoja suomeksi, ruotsiksi ja latinaksi Erik Juusti nimellä ja hän suomensi myös ensimmäisen suomenkielellä esitetyn näytelmän Tuhlaaja-pojasta, joka esitettiin uuden rehtorin astuessa virkaan Turun akatemiassa vuonna 1650. 
Real3D on suomalaisen Realsoftin tekemä kolmiulotteinen animaation teko-ohjelma. 
Siihen on ohjelmoitu fysiikan lait, joten sillä kyetään tekemään tarkkoja, realistisia animaatioita. 
Maya on vastaavanlainen ohjelma. 
Ensimmäiset koodirivit kirjoitettiin 1983 Commodore 64 tietokoneelle suomalaisten veljesten Juha and Vesa Meskanen toimesta. 
Real3D:n kehitys käynnistyi toden teolla 1985, kun Juha Meskanen aloitti opinnot Lahden Teknillisessä Opistossa. 
Vesa tuli mukaan kehitystyöhön asteittain ja siirtyi matemaatikon uraltaan lopulta kokopäiväisesti perustamaansa Realsoft Oy yritykseen 1989. 
Ensimmäinen kaupallinen Real3D versio julkaistiin Amigalle vielä samana vuonna. 
Ensimäinen versio tarjosi ominaisuuksia kuten constructive solid geometry, toisen asteen pinnat (quadric surfaces) and valonsäteiden seurantaan (ray-tracing) perustuvan photo realistisen tulostuksen. 
Versio 1.2, joka julkaistiin 1990, markkinoitiin jo useissa euroopan maissa. 
Version 1.3 näki päivänvalon 1991 vuoden alkussa. 
Pienistä versionumeroeroista huolimatta v1, v1.2 ja v1.3 edustivat kaikki merkittäviä kehitysaskeleita uusine manuaaleineen ja pakkauksineen. 
V.1.4 julkaistiin joulukuussa 1991 ja jäi viimeiseksi alkuperäistä ohjelmistoarkkitehtuuria edustavaksi versioksi. 
Real3D kehittyi huimasti 1993 julkaistun version 2.0:n myötä. 
Uusi versio perustui kokonaan uudelleenkirjoitettuun lähdekoodiin ja se tarjosi lukuisia edistyksellisiä ominaisuuksia, kuten boolean operaatiot, CSG, B-spline pinnat, Newtonin teoriaan perustuvat simulaatiot, ns. morphing animaatiot sekä korkealaatuisen valokuvanomaisen tulostuslaadun. 
Ohjelma hyödynsi laajasti Amigan moniajo-ominaisuuksia. 
Ensimmäinen Windows versio ohjelmasta julkaistiin 1994. 
Versio 3.5, joka julkaistiin 1996, jäi viimeiseksi v2 arkkitehtuurin julkaisuksi. 
Realsoft oli aloittanut uuden kehitysprojektin 1994, jonka perustui uuteen ohjelmistoarkkitehtuuriin ja Realsoftin omakehittämään alustariippumattomaan toteutukseen. 
Versio 4 julkaistiin vuonna 2000 nimellä Realsoft 3D, ja mukana oli ominaisuuksia kuten työkalut Non-Uniform Rational B-Spline ja Subdivision-Surface mallinnukseen. 
Seuraava merkittävä versio v.4.5 julkaistiin 2002, ja se sisälsi mm. epäsuoran valon simuloinnin (caustics, global illumination). 
Version 5 julkaistiin lokakuussa 2004 ja se sisälsi parannuksia kaikilla osa-alueilla. 
Yksi merkittävä parannus oli myös käyttöliittymän visuaalisella puolella kiitos 32 bittisten ikonien. 
Versio 6 julkaistiin 2007 vuoden lopulla, mukana ominaisuuksia kuten parametrisoidut työkalut kasvien ja puiden mallintamiseen ja rakennusten suunnitteluun. 
Myös natiivit versiot Mac OS X käyttöjärjestelmille julkaistiin. 
One Night at Sirdies on suomalaisen Damn Seagulls -yhtyeen debyyttialbumi. 
Se julkaistiin vuonna 2005. 
Poroerotus on tapahtuma, jossa porotokka ajetaan aitaukseen, pääasiallisena tarkoituksena merkitä vasat ja erottaa teuraaksi menevät porot muista. 
Samalla siitokseen jäävät eloporot luetaan lukulistoihin. 
Poroerotus on olennainen osa porotaloutta, joka on yhä tärkeä elinkeino suurimmassa osassa Lappia. 
Poron lihaa on vuosittain myytävänä noin kaksi miljoonaa kiloa. 
Vanhin kirjallinen tieto poronhoidosta löytyy kiinalaisesta tekstistä vuodelta 499 ennen ajanlaskun alkua, koskien Fusangin maata Siperiassa. 
Eurooppalaisissa kirjoituksissa poronhoito tulee esille tuhat vuotta myöhemmin. 
Vuonna 892 riimukirjoituksessa mainitaan norjalaiskuningas Ottarilla olleen 600 poroa. 
Suomen porokannoista löytyy kirjallista tietoa vasta 1500-luvun veroluetteloista, parisataa vuotta myöhemmin poroja laskettiin olevan Enontekiöllä 8000 ja Utsjoella 7000. 
Norjan lappalaiset laidunsivat pitkään porojaan Inarin alueella, mikä osaltaan hidasti koko Koillis-Lapin porotalouden kehitystä. 
Vuoden 1830 tienoilla Kuusamossakin oli tosin jo noin 13000 poroa. 
Poronhoidon perusyksikön muututtua siidasta eli lapinkylästä paliskuntaan 1800-luvun aikana myös porojen luettelointi ja niiden laiduntamisen hallinta kehittyivät. 
Tosin Suomen senaatti antoi vasta vuonna 1898 porojen laiduntamis- ja syöttöoikeutta koskevan päätöksen ja ensimmäinen varsinainen poronhoitolaki vahvistettiin vuonna 1932. 
Vaikka nykyisen lain mukaan erotuksia on pidettävä "tarpeellinen määrä" eli aina tarvittaessa, erotus on ennen muuta liittynyt porojen luontaiseen vuotuiskiertoon. 
Paliskuntien kehittyessä poroaitoja ja erotuspaikkoja rakennettiin laiduntamisalueille sen mukaan, että porot vasovat keväisin ja pariutuvat syksyisin samalla alueella. 
Kevät- tai alkukesän erotuksen päätarkoitus oli merkitä vastasyntyneet vasat omistajilleen ja päästää sitten tokat kesälaitumelle. 
Keväterotusalueiden aitaukset oli siksi rakennettu erityisesti vasojen merkintään. 
Samalla tuntemattomiksi jääneet vasat ja porot voitiin panna myyntiin ja toisten paliskuntien porot saatiin erilleen omista. 
Syksyisin taas erotettiin joukosta teuraat, ajoporot ja muut tarpeelliset eläimet ennen talvilaiduntamista pariutumis- eli rykimäajan jälkeen. 
Ajoporot eli härät kuohittiin. 
Syyserotuspaikat oli suunniteltu ennen muuta teurastusta silmällä pitäen. 
Erotuksen tärkeä ensivaihe on ajaa porot yhteen ja johdattaa ne erotusalueelle. 
Suuressa tokassa oli aikoinaan usein tuhansia poroja, kerralla aitaan ajettujen porojenkin määrä saattoi olla 5000. 
Erotusaidassa eli poropellossa poroja ei saanut jo 1800-luvulla käyttöön tulleiden sääntöjen mukaan pitää päivää kauempaa, kesäerotuksessa aika oli yleensä vielä paljon lyhyempi. 
Erotusaitausten muoto on kehittynyt satojen vuosien aikana, mutta on silti melko yhdenmukainen. 
Teurastusaitauksissa reunimmaisena on ns. suisto, josta eläimet ohjataan syöttöaitaan ja edelleen siulojen eli johdeaitojen kautta kaarteeseen. 
Sieltä ne siirretään pienemmissä erissä kirnuun, jossa elo- ja teurasporot erotellaan eri konttoreihin eli pienempiin erillisaitauksiin. 
Merkitsemisaitauksissa ei ole yleensä kirnua eikä konttoreita. 
Erotuksessa aitaan ajettujen eloporojen kylkeen karvapeitteeseen viilletään puukolla lukumerkit jotta sama poro ei tule kirjattua lukulistoihin useampaan kertaan. 
Porojen ajamiseen käytetään nykyään mönkijää, moottorikelkkaa tai matalalla lentävää helikopteria. 
Eteläisissä paliskunnissa kuljetetaan poroja usein syksyisin yhä jalkapatikassa ja vasta myöhemmin talvella kelkoin. 
Osa hirvaista eli urosporoista, joita ei viedä teuraaksi, kuohitaan ja niiden sarvet leikataan, sillä siitoshirvas ei ole kyseisenä vuonna kiiman vuoksi valmis teuraaksi. 
Poroja ei EU-direktiivien mukaan saa enää teurastaa erotuspaikalla, vaan ne on kuljetettava teurastamoon. 
Museoviraston ohjauksessa on kunnostettu ja restauroitu useita perinteisiä erotuspaikkoja: Kittilän Sammalselkä, Inarin Sallivaara, Savukosken Tanhuan Saarivaara sekä Utsjoen tuntureilla oleva kivinen Ertigvaaran porokaarre. 
Aitauksien ohella alueet sisältävät kämppiä, talleja ja muita rakennelmia. 
Ertigvaaran aidan rakentaja lienee Ivar Pieski (1819 - 1877), siitä kirjoitti jo Samuli Paulaharju. 
Sallivaara on taas yksi parhaiten säilyneitä vanhoja erotuspaikkoja, se sijaitsee seututie 955:ltä noin kuuden kilometrin päässä Repojoen varressa. 
Vanhin aitaus Sallivaarassa on vuodelta 1896 oleva lypsy-ja vasotuspaikka. 
Paikalla oli myöhemmin runsaasti kämppiä, vielä 1970-luvullakin yksitoista. 
Kunnostettu alue on merkittävä Lemmenjoen kansallispuiston alueen retkeilykohde. 
Sammalselän erotuspaikka on muutama kymmenen kilometriä Sallivaarasta etelään, Pokan alueella. 
Johdeaitojen rajaama alue on 60 hehtaaria, kaarteen alue 100x100 metriä ja kirnun 25x25 metriä. 
Eri poronomistajilla on lisäksi ollut omat konttoriaitauksensa. 
Alueen kahdeksan hirsiasumusta muodostavat pienoiskylän. 
Saarivaara sijaitsee Luiron rannalla Tanhuan kylässä, se rakennettiin todennäköisesti 1800-luvun lopussa ja sitä käytettiin tärkeänä erotuspaikkana aina 1950-luvulle saakka. 
Oraniemen paliskunta ylläpitää ja käyttää yhä kunnostettua aluetta, jossa on aitauksien lisäksi neljä kämppää ja talli. 
