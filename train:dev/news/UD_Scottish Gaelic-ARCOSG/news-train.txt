Chaidh ainmeachadh dìreach bho chionn ghoirid gun dùin factaraidh cuibhlichean Continental ann an Newbridge air taobh siar Dhùn Èideann. 
Caillidh còrr is seachd ceud trì fichead 's a deichnear an cosnadh ri linn. 
Bha amharas ann mun ionad fad greis - ach rinn a' chompanaidh Ghearmailteach leis a bheil e cò-dhunadh mu dheireadh thall an t-àite dhùnadh. 
Thathas air a bhith rannsachadh tron oidhche san Turc feuch an d' thàinig an còrr beò às a' chrith-thalmhainn a bhuail air an dùthaich an-dè. 
Tha dùil gun do chaochail còrr is trì mìle neach - agus tha co-dhiubh trì deug mìle air an gortachadh. 
Tha eòlaichean ag ràdh gur e droch thoglaichean nach seasadh ri crith-thalmhainn as coireach gun do bhàsaich uidhir. 
Tha dùil gun cùm ceathrar Bhreatannach a chaidh a thoirt am brùid ann a Liberia - coinneamh naidheachd aig port-adhair Heathrow an ceart-uair - agus iad air ùr thilleadh madainn an-diugh. 
Thathas ag aithris gu bheil iad gu math - ach am feum beagan fois. 
Tha an Automobile Association air rabhadh gun tèid prìs a' pheatrail air Ghàidhealtachd an àirde air sgàth 's prìs an ola air feadh an t-saoghail. 
Tha cuid an dùil gun tèid galain an àirde le suas ri fichead sgillinn 's a chealla-deug tha romhainn - agus tha riochdairean choimhearsnachd cheana air taic an riaghaltais iarraidh. 
Ach tha an AA ag ràdh gur ann nas miosa thèid cùisean man tèid iad nas fhearr. 
Cluinnidh Comhairlichean gàidhealach an-diugh gu bheil foghlam tro mheadhan na Gàidhlig sa sgìre aig crois nan rathaidean, agus gu feum iad fhèin an t-slighe air adhart aontachadh. 
Cuiridh oifigearan na comhairle aithisg ma choinneamh nan comhairlichean foghlaim an-diugh - far a bheil iad an ìre mhath taiceil do dh'fhoghlam tro mheadhan na Gàidhlig. 
Ach tha iad cuideachd a' rabhadh - as aonais tuilleadh airgid bhon riaghaltas agus as aonais tuilleadh luchd-teagaisg, tha an làmhan an ìre mhath ceangailte. 
Tha dà roinn an Comhairle Earra-Ghàidheal air ruith a-mach a airgead airson cuid a sheirbheisean am-bliadhna. 
Tha na seirbhisean sòisealta ag ràdh g' eil dà cheud mìle a dhìth orra a phàigheas àite fuirich ann an taigh eiridinn prìobhaideach 'son nan còig seann duin' thar fhichead a tha feitheamh àite. 
Agus tha roinn nan rathaidean ag ràdh gu bheil an aon uidhir a dhìth 'son an rathad a dh'eileanan Eisdeal, Luinn agus Seile a chàradh. 
Thèid iomairt ùr a chur air bhog an-diugh fhathast an Glaschu a tha 'g amas air crìonadh a thoirt air an uidhir a dhaoine a tha bàsachadh air sgàth 's dhrugaichean sa sgìre. 
Bidh diofar bhuidheannan an sàs san oidhirp - a bhios a' toirt taic do dhaoine a tha an crochadh air drugaichean an cùl a chur riutha. 
Tha barrachd dhaoin' òga a' bàsachadh tro dhrugaichean seach aobhar sam bith eile gach bliadhna sa bhaile. 
Chaidh leudachadh a-rithist a dhèanamh air a' chasg air iasgach chreachain air taobh siar na h-Alba air sgàth 's a' phuinnsean ASP. 
Tha riaghaltas na h-Alba air an casg a sgaoileadh a-mach gu deas air Diuraidh agus Ìle. 
Thuirt tè-labhairt gu robh a' mhòr-chuid a dheuchainnean air an sgìre sa bheil an casg a' nochdadh àrdachadh sa phuinnsean - ged a bha e a' sìoladh air falbh roimhe. 
Tha dùil gun tuit prìs nan uan an-diugh a-rithist aig an fhèill uan as motha san Roinn Eòrpa san Luirg an Cataibh. 
Tha prìsean air tuiteam bho ma leth cheud not gach beathach a bhòn-uiridh - gu cho beag ri ceithir deug sna lathaichean a dh'fhalbh. 
Tha am ball-pàrlamaid Albannach - Jamie Stone - a bhios an làthair an-diugh - ag iarraidh air an riaghaltas suidheachadh prìs nan uan a rannsachadh. 
Tha a' bhuidheann glèidhteachais - Friends of the Earth - air iarraidh gun d' rachadh rabhadh do dhaoine tràigh an Gallaibh a sheachnadh, far an deach criomag radio-beò a lorg an-dè. 
Nochd còig chriomagan air Tràigh Sandside bho ionad Dhunrath faisg air làimh sna còig bliadhna deug a dh'fhalbh. 
Ach thuirt buidheann àrainneachd an riaghaltais - SEPA - gu robh iad riaraichte leis na bha ga dhèanamh airson an t-sluagh a dhìon. 
Tha buidheann armaichte air ceathrar Bhreatannach agus dithis eile a thoirt am brùid ann an Liberia. 
Chaidh an toirt air falbh bho ionad-còmhnaidh air a ruith le buidhean-cathrannais. 
Chaidh a mholadh le luchd-sgrùdaidh an riaghaltais gum faodadh sgudal niuclasach na h-Alba aig ìre ìosal - a stòradh aig ionad Dhùn Rath. 
Ach tha luchd-glèidhteachais air chaothach - tha iad ag ràdh gum bu chòir sgudal a stòradh far an deach a chruthachadh. 
Chaidh casaid muirt a chur air Buford Furrow - an duine a bha ga cheasnachadh mu ionnsaigh air ionad Iùdhach ann Los Angeles. 
Chaidh fear a' phuist a mhurt goirid as dèidh na h-ionnsaigh a's an deach còignear a leòn. 
Gheall Prìomh Mhinisteir na h-Alba, Dòmhnall Dewar, gu seall an Riaghaltas sa bhad air suidheachadh Bheinn a' Bhaoghla 's Uibhist airson eaconamaidh na sgìre a neartachadh. 
Bha Mgr Dewar a' bruidhinn aig coinneamh phoblach ann an Steòrnabhagh - agus an RAF a' tarraing ceithir fichead neach a-mach à Beinn a' Bhaoghla. 
Tha Mgr Dewar an-dràsta air chuairt anns na h-eileanan. 
Chaochail boireannach agus chaidh dithis eile a ghortachadh ann an tubaist air an A9 deas air Inbhir Nis. 
Tha na poilis airson bruidhinn ri duine a chunnaic na thachair. 
Chaidh fàilte gu ìre a chur air an naidheachd gu bheil Alcan - aig a bheil dà ionad aluminium ann a Lochabair - dol a dhol a-steach còmhla ri companaidhean san Fhraing agus san Eilbheis. 
Dùnaidh cuid a dh'ionadan - ach tha dùil gun tèid an Gearasdan a ghlèidheadh bhon a tha Ceann Loch Lìobhann ri dùnadh an ath bhliadhna cheana. 
Tha dùil ri deagh naidheachd do shiorrachd Adhair agus a' chompanaidh siubhail - First Choice - am beachd na ceudan obraichean ionadan fiosrachaidh fòn - a chruthachadh san sgìre. 
Chuir companaidh siubhail eile - Lunn Poly - mìle dreuchd a Ghlaschu bho chionn ghoirid. 
Tha buidheann na Slàinte is Sàbhailteachd dol dh'fhoillseachadh aithisg a chàineadh Railtrack a-thaobh stàit loidhnichean iarainn Bhreatainn. 
Dh'fhaodadh an HSE an lagh a mhaoidheadh air Railtrack mur a tèid piseach a thoirt air a' chùis. 
Molaidh fear-sgrùdaidh gnìomhachas gum bu chòir cunntasan thaighean còmhnaidh a ghearradh. 
Tha dùil gum mol e gearradh de ma naoi deug not sa bhliadhna thar nan còig bliadhna romhainn. 
Chaidh impidh a chur air ministear Albannach a' chomhdhail - Sarah Boyack - le comhairlichean ann am Port Rìgh - rathaidean na Gàidhealtachd a leasachadh, le bhith cur cabhaig ann an sgeamaichean rathaid a thathas an dùil a chur air bhonn co-dhiubh. 
Chaidh bruidhinn cuideachd air aiseag ùr Chorrain, agus co-dhiubh bu chòir don t-seirbhis eadar an t-Eilean Sgiathanach agus na h-Eileanan Siar seòladh às Dùn Bheagain no Ùige. 
Tha comhairliche Ghaidhealach aig àrd-ìre air a dhol as àicheadh g' eil e feuchainn ri buidheann chumhachdach a stèidheachadh dha fhèin am measg chomhairlichean Inbhir Nis. 
Tha Clive Goodman air coinneamhan dìomhair a mholadh a-measg buidheann bheag de chomhairlichean. 
Ach tha feadhainn a tha 'na aghaidh a' cumail a-mach gu bheil e strì an aghaidh oifis a' Phrobhaist. 
An Dun Èideann - tha dùil gum bi na ceudan a mhuinntir nan ealan aig an fhèis a' dol air an casan an-diugh - a ghearain mu riaghailtean ùra obrach air sràid a' Mhìle Rìoghail. 
Feumar cead fhaighinn bho Chomhairle a' bhaile as dèidh gearainean tighinn mu fhuaim is cus dhaoine - bho mhuinntir na sgìre fhèin. 
Tha dùil gu nochd planaichean connspaideach an-diugh 'son barrachd airgid iarraidh air cead-telebhisean digiteach seach cead àbhaisteach. 
Tha eòlaichean a dh'fhastadh leis an riaghaltas gu bhith foillseachadh am molaidhean 'son maoineachadh a' BhBC sna bliadhnaichean ri teachd. 
Tha an cead àbhaisteach a' cosg beagan a bharrachd air ceud not - agus tha dùil gu faodadh an cead digiteach suas ri còig nota deug thar fhichead a bharrachd. 
Chaidh cur an aghaidh a' bheachd gu làidir le craoladairean neo-eisimeileach. 
Chaidh iarraidh gun d' rachadh Coimisean rannsachaidh a chur air bhonn a choimhead air drugaichean ann an saoghal spòrs. 
Seo as dèidh na naidheachd gun deach casg a chur air Linford Christie as dèidh do dheuchainn nochdadh gun robh druga mì-laghail - Nandrilone - 'na bhodhaig. 
Tha Christie ag ràdh gu bheil e tur neo-chiontach - ach tha an seann fear-trèinidh Olimpach - Tom McNab - ag ràdh gu bheil feum air coimisean 'son sùil a thoirt air grunn cheistean an co-cheangal ri spòrs is drugaichean san fharsaingeachd. 
Tha buill pàrlamaid ag ràdh gum bu chòir tuilleadh rannsachaidh a dhèanamh feuch a bheil cho aosd 's a tha bàtaichean iasgaich Bhreatainn a' cur iasgairean an cunnart. 
Chaidh barrachd dhaoine a mharbhadh san iasgach a bhòn-uiridh seach gnìomhachas sam bith eile - agus tha comataidh [?] [?] a-nise a' faighneachd a bheil ceangal eadar sin agus gu bheil a' mhòr-chuid a bhàtaichean còrr is fichead bliadhna a dh'aois. 
Tha buaireadh air èiridh mun t-seirbhis ùr meidigeach a thathar an dùil a stèidheachadh an Alba. 
Tha dotairean agus luchd-altram ag argamaid mu na buannachdan a bhios ann a NHS Direct - loidhne cuideachaidh airson euslaintich a bhios ri fhaotainn ceithir uairean fichead sa latha. 
Tha dotairean ag ràdh gur e caitheamh airgid a th' ann, ach tha luchd-altruim ag ràdh gum bi e toirt cuideachadh do dhaoine air a bheil feum air a leithid. 
Tha aon de luchd-gnìomhachais Uibhist air iarraidh gum biodh cothromachd ann a thaobh clàran-ama aiseagan Chaledonian Mhic a' Bhruthainn nuair a thèid feadhainn na bliadhna-sa aontachadh. 
A-rèir fear dhe na buill air comadaidh chomhairleachaidh nan eilean mu dheas air seirbhisean aiseig, Teàrlach Peteranna, chan eil uairean a' bhàta-aiseig freagarrach do luchd-turais no do mhuinntir an àite. 
Tha e cuideachd ag iarraidh gun dèanadh Calmac barrachd airson an t-seirbhis eadar Malaig is Loch Baghasdal a bhrosnachadh. 
Thèid binn a thoirt air nanny Bhreatannach an-diugh an cùirt an California - as dèidh a dìteadh airson murt pàisde a bha fo cùram. 
Chaidh Manjit Basuta fhaighinn ciontach bho chionn sia seachdainean - gun do chrath i Oliver Mac a' Ghobhainn - a bha trì mìosan deug a dh'aois - gu bàs tràth an-uiridh. 
Dh'fhaodadh binn beatha a chur oirre. 
Tha an luchd-lagh aice ag ràdh nach d' fhuair i cùirt chothromach. 
Bha dithis a bhuineadh do theaghlaichean Hiortach a-measg ma dha fhichead a thàinig cruinn airson a tha 'n dàn dhan eilean a dheasbad - nuair a chaidh pàrlamaid an eilein a ghairm airson an latha - 'son a' cheud turas ann an cha mhòr trì fichead bliadhna 's a deich. 
Tha rannsachadh ola air tòiseachadh faisg air Hiort - agus tha dragh mòr air luchd glèidhteachais leithid Ghreenpeace gun tèid cron mòr a dhèanamh air na h-eòin 's na beathaichean mara sa sgìre. 
Tha rabhadh ga thoirt do mhuinntir Mhoireibh gabhail air an socair le uisge an tap. 
Leis an t-sìde bhlàth a' leantainn - tha ùghdarras uisge a' Chinn a Tuath - ag iarraidh air daoine eadar Inbhir Nis is Bòcaidh gun a bhith cleachdadh hosaichean is sprinklers sa ghàrradh - is iad seo a' cosg nan ceudan liotairean de dh'uisge. 
Dh'fhaodadh banacraich an aghaidh a' ghalair bhradain - ISA - a bhith air a mhargaidh ron ath-bhliadhna - nan atharraicheadh Coimisean na h-Eòrpa am poileasaidhean a-thaobh mar a thathas a' dèiligeadh ri tinneasan dhe leithid. 
An-dràsta - 'se am poileasaidh a-mhàin a bhith faighinn cuidhteas an èisg a tha fulang a' ghalair. 
Chaidh am moladh a chur air adhart le Ministear nan Gnothaichean Dùthchail - Ross Finnie - as dèidh còmhradh a chumail ri gnìomhachas àrach an èisg. 
Dh’fhag Riaghladair Hong Kong, Chris Patten, Taigh an Riaghladair airson an turas mu dheireadh. 
Chaidh bratach Bhreatainn a thoirt a-nuas ann an seirbheis taobh muigh an taighe, 's an Last Post ga chluiche. 
Tòisichidh a’ phrìomh sheirbheis anns a bheil Breatainn a' leigeil beannachd leis a’ cheàrnaidh a dh’aithghearr. 
Gabhaidh Sìne sealbh oifigeil air Hong Kong aig còig uairean feasgar againne - meadhan oidhche aca-san. 
Tha sagairt Easbaigeach a chaidh a dhìteadh an t-seachdainn a chaidh airson airgead a ghoid le foill air a dhreuchd a leigeil dheth mar phrobhaist Eaglais an Naomh Pòil an Dùn Deagh. 
Chaidh an t-Ollamh Mìcheil Bince fhaighinn ciontach air chasaid gun sgrìobh e seicichean airson còrr air dà fhichead mìle not gun chead bhon urras leis an robh an t-airgead. 
Cluinnidh teaghlaichean an fheadhainn a bhàsaich ann an tubaist Hillsborough bho chionn ochd bliadhna an-diugh fhathast an tèid rannsachadh ùr a dhèanamh air na thachair. 
Innsidh Rùnaire na Dùthcha, Jack Straw, dè tha a' dol a thachairt feasgar ann an Taigh nan Cumantan. 
Thòisich an t-seirbheis aiseig ùr eadar Earra Ghaidheal agus Èirinn a Tuath bho chionn beagan mhionaidean. 
Chaidh a cur air bhog le Rùnaire na Stàite Dòmhnall Dewar aig seirbheis ann an Ceann Loch Chill Chiarain. 
Tha am bàt-aiseig an “Claymore" a-nise a' seòladh a Bhaile Chaisteil ann an Contai Aontruim. 
Thuirt Mgr Dewar nach robh iomagain sam bith air gun cuireadh an t-suidheachadh phoiliticeach ann an Ulaidh bacadh air an t-seirbheis ùr, agus thuirt e gur ann do eachdraidh a-nise a bhuineadh an deasbad air am bu choir dhan chompanaidh stàite Caledonian Mac a' Bhruthain a bhith ga ruith 
Thèid leasachadh eaconomaigeach an Eilein Sgiathanaich 's Loch Aillse a chumail air ais gu mòr air sgàth dìth talmhainn airson taighean a thogail, a-rèir cathraiche companaidh iomairt na sgìre Seumas Hunter 
Thuirt an t-Ollamh Hunter gu feumadh buidhnean poblach obrachadh comhla airson dèanamh cinnteach gun dèid talamh a shaoradh airson taighean 's gun dèid taighean a thogail air an talamh sin. 
Chaidh iomairt ùr a chur air chois air a’ Ghaidhealtachd airson daoine oideachadh mu na tha e sàbhailte dhaibh òl de dheoch làidir. 
Tha grunn bhuidhnean a' dol còmhla anns an iomairt - Poilis a' Chinn-a-Tuath, Bòrd Slàinte na Gaidhealtachd, a' chomhairle, na RgCs agus taighean seinnse. 
Thuirt stiùiriche Bòrd na Slàinte, an dotair Gordan Stone, gu bheil e a' sealltainn mar a tha buidhnean a' dol a dh’obrachadh còmhla airson piseach a thoirt air beatha agus slàinte an t-sluaigh. 
Tha a’ buidhean iomairt niùclasach SAND tàmailteach nach do dh’iarr ionad Dùn Rath fiosrachadh orra fhèin 's air luchd-iomairt eile mu rannsachadh a rinn iad. 
Sheall an rannsachadh gu bheil a’ chuid mhòr a dhaoine ann an Gallaibh 's an Cataibh a chuala mu SAND a' cur taic riutha. 
Tha bean-gairm SAND, Lorrainne Mann, ag ràdha gu feuch iad a-nise ri barrachd taic fhaighinn, 's iad a' dol a sgrìobhadh gu comhairlean coimhearsnachd anns an sgìre. 
Tha ball-pàrlamaid Inbhir Nis, Inbhir Narainn 's Lochabair, Daibhidh Stiùbhart, ag iarraidh atharrachadh bunaiteach air Buidhean Taic na Cloinne, an CSA. 
Thuirt Mgr Stiùbhart gun d’ fhuair e tòrr ghearainean mun bhuidheann, 's tha e nise ag iarraidh air Roinn nan Sochairean Sòisealta toirt orra an cuid obrach a dhèanamh ann an dòigh nas simplidhe agus nas èifeachdaiche. 
Ghearain Oifis nàiseanta an luchd sgrùdaidh nach eil ceangal dlùth gu leòr eadar an dòigh sam bheil Iomairt na Gaidhealtachd a' cothromachadh an cuid amasan ro-innleachd ri na tha iad a' toirt a-mach air a’ cheann thall. 
Ann an aithisg a tha ga fhoillseachadh an diugh tha Oifis nàiseanta an luchd sgrùdaidh ag ràdh gun soirbhicheadh nas fhearr le HIE nan atharraicheadh iad an dòighean obrach 
Chuir Ball Pàrlamaid Mhoireibh Mairead Ewing fàilte air an naidheachd gu bheil an Riaghaltas a' dol a chuideachadh comhairle Mhoireibh. 
Thèid Scheme Bellwin a chur an sàs, agus gheibh a’ chomhairle ochd fichead mìle de na cosgaisean bhon Riaghaltas gu cinnteach agus ceithir fichead 's a còig às a’ cheud de chosgaisean eile a thig orra os cionn sin. 
Thuirt a’ bhean phòsda Ewing gu robh i air leth riaraichte gu robh an Riaghaltas air gluasad gu sgiobalta 
Coinnichidh Ball Pàrlamaid Rois an Eilein Sgiathanaich ri Bòrd Slàinte na Gaidhealtachd an-diugh a bhruidhinn mu dheidhinn nan cìsean a tha am Bòrd dol a chur an sàs am pàirc chàraichean ospadal an Raigmhoir. 
Thuirt Mghr Ceannadach gu robh e draghail gun fheumadh daoine a bha 'tadhal air an ospadal leth-cheud sgillinn a phàigheadh gach turas agus gu robh e an aon rud ri bhith a' buileachadh cìs air daoine son seirbhis na slàinte. 
Thèid plana ùr a chur ri luchd obrach British Airways a tha ag obair aig puirt adhair, feuch an tèid cunnart stailc a chur an dàrna taobh. 
Tha aonadh an luchd obrach dol a dh’iarraidh beachd an luchd obrach air a’ phlana a chaidh dhealbh leis a' bhuidhinn rèiteachaidh ACAS, plana a tha a' gealltainn nach caill duine an cuid obrach son trì bliadhna an deidh seirbhis bhidhe BA a reic. 
Dh’fhaodadh gum bi lagh chòraichean chinn daonna fa leth aig Breatainn dhan dùthaich seo a-mhàin. 
Tha Ard Mhorair an Lagh air leigeil fhaicinn gu bheil planaichean aig an Riaghaltas lagh chòraiche na h-Eòrpa fhilleadh a-staigh a lagh Bhreatainn, son cùisean a dhèanamh nas fhasa do dhaoine iad fhèin a dhion bho chumhachd na Stàite. 
Innsidh an riaghaltas an-diugh fhathast dè tha iad am beachd a dhèanamh mu chìsean drochaid an Eilein Sgitheanaich. 
Tha a h-uile dùil gun tèid a’ phrìs son leabhair thiogaidean son na drochaid a ghearradh gu not is còig sgillinn fichead - sìos leth cheud sa cheud. 
Tha ceannard na Libearalaich Deamocrataich air slaic a thoirt air an fheadhainn a tha ag ràdh gum bitheadh an aon seòrsa briseadh eadar bhuidheannan ann am Pàrlamaid ann an Dùn Èideann 's a tha ri fhaicinn 's na h-ùghdarrasan ionadail far am bheil làmh an uachdar aig na Làbaraich. 
B' e an siostam bhòtaidh thuirt Paddy Ashdown, a bha ri choireachadh airson 's gu robh earbsa a’ mhòr-shluaigh ga mhilleadh. 
Cha b' urrainn aona phàrtaidh, thuirt e làmh an uachdar fhaighinn ann a’ lethid de phàrlamaid ri linn 's gur ann le siostam PR a bhitheadh e air a thaghadh. 
Tha rannsachadh a' tòiseachadh son faighinn a-mach carson a b' fheudar Heileacoptar Maor Chladaich Steòrnabhaigh a chur sìos ann an èiginn faisg air Stac Pollaidh ann an Cataibh an-dè. 
Nochd duilgheadasan air an heileacoptar, 's nam maor chladaich a' dèanadh cobhair air dithis shreapadair 's iad air an goirteachadh. 
B' fheudar heileacoptar feachd an adhair a chur a dh’iarraidh na sreapadairean mu dheireadh ach cha robh iadsan neo sgioba heileacoptair nam maor chladaich air an goirteachadh. 
Tha e air a thuigsinn gur docha gun do shuath a Heileacoptar ann a cliathaich na beinne. 
Thèid sguir a reic còig seòrsaichean de 'n deoch ris an cainnte alcopops leis an fheadhainn a tha gan dèanamh an dèidh càineadh gu robh iad tarraingeach do chloinn. 
Tha ochd seòrsaichean eile a' faighinn ainm agus còmhdach as ùr. 
Tha a’ bhuidheann a chuireadh air dòigh leis a’ ghnìomhachas fhèin airson a bhith cumail sùil air cùisean a' ràdh gum bheil seo a' dearbhadh gun urrainn dha 'n ghnìomhachas a bhith ga smachdachadh fhèin. 
Thèid iarraidh air Oifis na h-Alba sùil a thoirt air mar a tha aiseagan Chaledonian Mac a' Bhruthain a' ruith an dèidh coinneamh de chomataidh comhairleachaidh na seirbhisean mara ann am Barraigh a-raoir. 
Tha dragh air comhairlean coimhearsnach an eilein mu phlana a dh’fhàgadh gun toireadh an aiseag ùr a thèid an àite a Lord of the Isles as t-samhradh a dhà uidhir de dh’ùine a' siubhal eadar na h-eileanan 's an Oban cuid de dh’oidhcheannan. 
Tha seo ri linn còrdadh mu na h-uairean de dh’fhois a dh’fheumas criubha fhaighinn. 
Tha e uamhasach a-rèir am Ball-Pàrlamaid Teàrlach Ceannadach gu faodadh a’ chompanaidh a tha ruith drochaid an Eilein Sgiathanaich maill a chur air planaichean a’ riaghaltais airson na cìsean a lùghdachadh. 
Tha e ag ràdh gun do rinn ministeir a' chòmhdhail ann an Oifis na h-Alba Calum Sisileach soilleir gum bheil a' chùmhnant a bha eadar a’ chompanaidh 's an t-seann riaghaltas a' fàgail gum bheil cothrom aig a’ chompanaidh an còrdadh ùr a dheasbad mas fhaodar a dhol air adhart leis. 
Tha sin a-rèir Mhgr Ceannadach a' dol an aghaidh deamocrasaidh. 
Tha planaichean a’ riaghaltas airson fèin riaghladh ann an Alba ga chur fo 'n phrosbaig an-diugh ann an deasbad ann a' seòmar Comhairle na Gaidhealtachd a chuireadh air doigh a dh’aona ghnothaich. 
Tha fear gairm na comhairle Peadar Peacock ag obair fo bhratach na h-iomairt Alba air Adhart anns a’ sgìre. 
Tha esan a' ràdh gum bheil e an dòchas gun tarraing deasbad an là-an-diugh aire dhaoine chun a' referendum. 
Agus tha am fear iomairt Robbie the Pict a' ràdh gum feum a’ riaghaltas cuideachd cead fhaighinn bho 'n bhuidheann bu mhotha a bha lùib cùisean ionmhais na drochaid Banca Amearagaidh. 
Agus gur fhaodadh nach fhaigheadh iad taic bhuapa. 
Tha e cosg barrachd a bhith siubhal air trèanaichean ann am Breatainn na tha e an àite sam bith eile 'san t-saoghal a-rèir rannsachadh a rinneadh le Banca an Aonaidh san Eilbheis. 
Chosgadh tiocaid àbhaisteach ann am Breatainn còig nota deug thar fhichead a dhol air turus de shia fichead mìle ann am Breatainn - chosgadh an dearbh thurus ann an dùthchannan eile gu bitheanta deich nota 's leth-cheud sgillinn. 
Bha luchd siubhail a' fulang thuirt ministeir a' chòmhdhail Glenda Jackson ri linn cho beag airgead 's a chaidh a chur a-steach dhan rèile fo 'n riaghaltas Tòraidheachd - rud a thuirt i leis a robh iadsan a' dèiligeadh a-nise. 
Tha coltas ann gu bheil luchd an Aonaidh a' tionndadh an aghaidh Rùnaire Èirinn a Tuath, Mo Mowlam, as dèidh dhith co-dhùnadh nach eil an IRA air am fois-fhòirneirt aca a bhriseadh, fiùs as dèidh mar a chaidh duine a mhurt 'san sgìre bho chionn ghoirid. 
Tha Pàrtaidh Deamocrataiceach Ulaidh air iarraidh orra a dreachd a leigeil dhith, agus tha Pàrtaidh Aonaidh Ulaidh a' beachdachadh air cùis lagh a thogail an aghaidh an co-dhùnadh aice. 
Nì fear a th' air a bhith an grèim ann an Ospadal Charstairs fad aon bliadhna deug thar fhichead tagradh airson saorsa an-diugh. 
Chaidh Carl Tonner a chur dhan ospadal an dèidh dha aideachadh gun do mharbh e nighean a bha dusan bliadhna a dh’aois. 
Nì fear eile a th' an grèim ann an Carstairs an-dràsda tagradh laghail air an ath mhìos. 
Tha 'm fear a bha 'na rùnaire ‘son na dùthchannan cèin aig àm cogadh na Falklands agus a bha cuideachd 'na cheannard air NATO, air am buidhean a chàineadh airson mar a ghiùlain iad fhèin ann an cogadh Chosobho. 
Tha 'm Mòrar Carrington a' càineadh NATO agus e ag ràdh, an àite a bhith a' cur stad air, gur iad a bu choireach airson mar a chaidh na mìltean do dh’Albàinianaich an sgiùrsadh a-mach às na dachaidhean aca le na Sèirbich. 
Thubhairt e gun do rinn NATO cùisean tòrr mòr nas miosa an uair a thòisich iad a leagail bhomaichean air Serbia. 
Tha luchd àrach Bhradain air aontachadh atharrachadh a dhèanamh air structair a’ ghnìomhachas, mar oidhirp airson faighinn thairis air an galair FS ISA. 
Tha tuathanaich bhradain agus na h-ùghdarrasan ionadail cuideachd air aontachadh gun tèid taic airgid nas fhearr a thoirt do chompanaidhean a tha ag àrach bhradain ann an dòighean nach eil a' dèanamh uidhear a mhilleadh air an àrainneachd. 
Tha bana-phòsda às an Eilean Dubh a' toirt Oifis a’ Phuist gu Tribunal Cosnaidh an-diugh anns a’ cheud chùis de leithid. 
Tha Ealasaid Nic Ille Bhàin a tha ruith oifis a’ phuist ann an Tore, ag ràdh nach eil i a' faighinn ach trì not san uair, 's i ag iarraidh gun tèid sin àrdachadh chun an trì not 's trì fichead sgillinn a tha 'n riaghaltas air a chomharrachadh mar an ìre pàighidh as ìsle a tha ceadaichte. 
Tha Oifis a’ Phuist ag ràdh gu bheil an fheadhainn a tha ruigh oifisean puist beaga ag obrachadh air an ceann fhèin 's mar sin nach eil na riaghailtean pàighidh ùr a' buntainn riutha iad 
Thèid am buidhean carthannais Blythswood an sàs anns an oidhirp gus cobhair a dhèanamh air an fheadhainn a thàinig beò à crith-thalmhainn na Tuirce, as dèidh dhaibh iarratas fhaighinn bho Ambasaid na dùthcha sin an-dè. 
Thèid plaideachan 's aodach a chaidh a chruinneachadh le Blythswood a chur a-mach dhan an Tuirc air itealan an-diugh 'sa mhadainn, agus tha dùil gun tèid barrachd stùth a chur gu ruige Iar Thuath na Tuirce air an t-seachdainn sa tighinn. 
Tha sgrùdadh ga dhèanamh ann an Ceann Tàil an-dràsda, airson sreapadair a chaidh air chall 'sna beanntan an-raoir. 
Tha Pòlais a' faighinn an cuideachadh le sgioba teasairginn beanntan Chinn Tail agus heileacoptairean bho Ionad Feachd an Adhair Inbhir Lossaidh agus Maor Chladaich Steòrnabhaigh. 
Tha casaidean ga chur as leth faisg air leth-cheud oileanach ann an Oilthigh Ghlaschu gun robh iad ri carach ann an deuchainnean. 
Chaidh na h-oileanaich, a bha uileag a' gabhail deuchainnean ann an coimpiutaireachd, an glacadh an uair a chaidh prògram coimpiutair sònraichte a chleachdadh airson sgrùdadh a dhèanamh air an obair aca. 
Tha ceannardan na h-Oilthigh air càineadh oifigeil a dhèanamh air seachdnar oileanach, chaidh lughdachadh a dhèanamh air na comharran aig còig thar fhichead eile, agus chaidh rabhaidhean sgrìobhte a thoirt do dh’aona duine deug. 
Tha seo a' tighinn 's gun fad sam bith ann bhon a thachair an aon rud ann an roinn coimpiutaireachd oilthigh Dhùn Èideann. 
Chaidh dithis fhireannach a thoirt dhan ospadal anns an Eilean Sgiathanach an-dè an uair a bhuail càr agus làraidh sgudal aig Gleann Bharraigeal air an rathad eadar Port Rìgh agus an Caol. 
Chaidh an dithis, nach deach an ainmeachadh fhathast, an toirt gu ospadal an Ath Lethinn. 
Tha e air a thuigsinn nach eil an dithis ann an cunnart am beatha idir. 
Tha buill pàrlamaid Pàrtaidh Aonaidh Ulaidh air draghan a nochdadh mu aithrisean gu bheil an riaghaltas am beachd atharrachadh mòr a dhèanamh air RUC. 
Tha na h-aithrisean, nach deach an dearbhadh fhathast, ag ràdh gu bheil aithisg a chaidh a dheasachadh le Chris Patten a' moladh gun tèid crathadh a thoirt air an t-seirbhis. 
Tha 'n riaghaltas air stad a chur air deuchainnean a bhith ga dhèanamh air bàrr raib a chaidh atharrachadh aig ìre [?] gus an tig cùis lagh a chaidh a thogail le buidhean iomairt gu crìch. 
Tha Friends of the Earth ag iarraidh òrdan laghail, agus iad a' cumail a-mach gun do bhrist ministearan an lagh an uair a thug iad cead dha na deuchainnean a dhol air adhairt. 
Tha fear a ghabh thairis itealan siùbhail à Morocco agus a thug air an criubha an cùrsa aca atharrachadh, air gèilleadh ri poilis anns an Spàinn. 
Thug an duine air an criubha am plèan a thoirt sìos aig pòrt adhair Bharcelona agus e ag iarraidh connadh son a toirt dhan a’ Ghearmailt. 
Ghèill an duine as dèidh dha an ceithir fichead 'sa deich luchd siùbhail a bh' air bòrd a’ phlèin a leigeil ma sgaoil. 
Bha 'n t-itealan air a slighe eadar Casablanca agus Tunis an uair a chaidh a gabhail thairis. 
Tha sgiobannan teasairginn anns an Tuirc a' feuchainn ri lorg fhaighinn air ceathrar chloinne 's iad am beachd gu bheil iad fhathast beò ann an togalach a thuit an uair a bhuail crith-thalmhainn na seachdain sa chaidh. 
Tha daoine ann am baile beag Cin Ar Cik ag ràdh gu bheil iad air guthan a chluinntinn a' tighinn bho làrach dachaidh na cloinne. 
Tha buidhean sgrùdaidh an riaghaltas air gnothaichean niùclasach, Rawmac, de 'n bheachd gun tèid tuilleadh grèimeannan do stuth rèidio-beò a lorg aig tràigh Sandside faisg air Dùn Rath. 
Ach tha 'm buidhean ag ràdh gu bheil e fhathast sàbhailte don a’ mhòr-shluagh a bhith ga cleachdadh. 
Anns an aithisg bhliadhnail aca tha Rawmac a' moladh stiùirichean Dhùn Rath airson na h-oidhirpean a rinn iad gus lorg fhaighinn air cò às a bha na grèimeannan rèidio-beò a' tighinn. 
Tha 'n deasbud air am bu choir do dh’aiseig Chaledonian Mac a' Bhruthainn a bhith a' seòladh à Uig neo Dùn Bheagain fhathast a' leantainn. 
Choinnich comataidh comhairleachaidh seirbheis aiseig a' Chinn a Tuath anns a' Ghearasdan an-raoir ‘son beachdachadh air a-seo agus air cìsean caladh agus clàran ama. 
Tha comhairlichean ann an Earra-Ghàidheal air ceithir cheud mìle not a bharrachd a thoirt do roinn obraichean sòisealta na sgìre. 
Tha seo a-nis a' ciallachadh nach tèid gearraidhean a dhèanamh ann an seirbhisean cùram sheann daoine. 
Chaidh cunntas bhliadhnail na h-obraichean sòisealta fhàgail gann am bliadhna an uair a b' fheadar dhaibh barrachd duine cloinne na 's àbhaist a chur gu sgoil sònraichte taobh a-muigh na sgìre. 
Tha riochdairean bho na tuathanasan èisg agus na h-ùghdarrasan ionadail a' coinneachadh an-diugh airson beachdachadh air ciamar a gheibh an gnìomhachas thairis air an tinneis ISA. 
Thèid coinneamh a chumail air an ath mhìos ri ministear nan gnothaichean dùthchail, Ross Finnie, agus tha dùil gun tèid iarraidh air poileasaidhean an riaghaltais atharrachadh agus barrachd airgid a thoirt do 'n ghnìomhachas, a tha air ceud muillean not a chall. 
Tha leth-cheud de 'n luchd obrach aig Comhairle nan Eilean Siar air a leigeil fhaicinn gu bheil iad airson Gàidhlig ionnsachadh fhad 's a tha 'd ag obair. 
Tha 'n sgeama oideachaidh ga chur air dòigh leis an ùghdarras ionadail agus Colaisd' a’ Chaisteal. 
Tha na h-ùghdarrasan anns an Tuirc air tòiseachadh a sguabadh air falbh an sgudal a chaidh fhàgail leis an crith-thalmhainn a bhuail an dùthaich bho chionn sia latha. 
Tha 'd ag ràdh gu bheil iad airson lorg fhaighinn air na cuirp a tha fhathast air an tìodhlaigeadh mus adhbharaich iad galair. 
Tha na h-ùghdarrasan ag ràdh gun do chaill barrachd air dà dheug mìle am beatha 'san tubaist, ach tha na Dùthchannan Aonaichte a' rabhadh, an uair a thèid na cuirp air fad an lorg, gum bi an àireamh nas fhaisge air dà fhichead mìle. 
Thèid barrachd cudthrom ga chur air riaghaltas na h-Alba an-diugh, an dèidh dha a thighinn am follais gu bheil dithis a tha 'n-dràsda an grèim ann an ospadal Charstairs a' tagradh airson an saorsa. 
Tha seo a' leantainn air mar a chaidh Stiùbhairt Ruddle a shaoradh bho Carstairs bho chionn ghoirid, air sgàth 's nach robh leigheas ann airson an tinneas inntinn a thug air duine eile a mharbhadh. 
B' fheadar dha na ceudan na dachaidhean aca fhagail an dèidh do stoirm bualadh air costa Texas. 
Tha eòlaichean ag ràdh gur e Hurrican Bret an stoirm a bu mhiosa a chaidh fhaicinn anns an Stàit bho chionn fichead bliadhna, ach seach gun do bhuail an stoirm air sgìre far nach eil mòran a' fuireach, tha na h-ùghdarrasan ag ràdh nach deach an t-uamhas milleadh a dhèanamh idir. 
Tòisichidh Rannsachadh Tubaist bàsmhor ann an Sealltainn an-diugh a dh’fhaighinn a-mach ciamar a fhuair fear-a-ropa air heileacoptair a bhas nuair a chaidh e a chuideachadh criutha bàta-bathair. 
Chaidh Bill Deacon a sguabadh far a’ bhata - a' Green Lilly - nuair a thachair an tubaist còrr is bliadhna gu leth air ais. 
Tha Albàinianaich ann am baile Ora-Ho-Vach ann an Cosobho, air na rathaidean 'san sgìre a dhùnadh, 's iad a' feuchainn ri stad a chur air feachdan sìth Ruiseanach a tha dol dhan bhaile an-diugh. 
Tha na Ruiseanaich a' tighinn an àite saighdearan Duitseach agus Gearmailteach, ach tha muinntir an àite a' diùltadh gnothaich a ghabhail riutha 's iad ag ràdh gun robh na Ruiseanaich a' cumail cùl-taic ri na Sèirbich ann a' cogadh Chosobho. 
Tha ball pàrlamaid na h-Alba airson Earra-Ghàidheal is Bhoid, Seòras Lyon, a' sireadh coinneamh ri ministeir Còmhdhail na Dùthcha, Sarah Boyack, agus e air a thighinn am follais gu bheil ath sgrùdadh ga dhèanamh air an t-seirbheis aiseig eadar Ceann Loch Cill Chiarain agus Baile a’ Chaisteal. 
Tha Mgr Lyon ag ràdh gu bheil e cudthromach nach tèid atharrachadh sam bith a dhèanamh air seirbheis a tha a' toirt tòrr airgid a-steach a dh’Earra-Ghàidheal. 
Dh’fhaodadh gun tèid iomairt a chur air chois anns na h-Eileanan Siar, an aghaidh planaichean na Comhairle ‘son cìs a chur air seirbhisean cùram 'san dachaidh. 
Tha comhairlean coimhearsnachd Bharraigh ag ràdh gu bheil na cìsean a chaidh aontachadh air an t-seachdainn sa chaidh ro àrd, agus nach eil e idir soilleir dè mar a thèid tomhas a dhèanamh air dè na bhitheas aig daoine ri phàigheadh. 
Chaidh sia obraichean a chall aig Muillinn Chlò Shiaboist air an deireadh-sheachdain. 
Tha 'n companaidh aig a bheil an ionad, an KM Group, a' coireachadh staid a’ mhargaidh airson an co-dhùnadh aca. 
Tha iomagain a-neist air am fichead neach a th' air fhàgail 'san ionad gu bheil na cosnaidhean aca fhèin ann an cunnart. 
Cluinnidh companaidh luchd siùbhail na màileid ann an Dùn Èideann an-diugh an do shoirbhich an tagradh aca airson osdail a thogail ann an Caol Acainn 'san Eilean Sgiathanach. 
Tha mòran anns an sgìre air cur an aghaidh na planaichean aig Haggis Backpackers, agus iad ag ràdh gun toireadh osdail droch bhuaidh air dòigh-beatha a’ bhaile. 
Chaidh an ceathrar Bhreatannach a chaidh a thoirt air falbh le reubaltaich ann an Libiria, a ghluasad gu sgìre eile dhen dùthaich. 
Bha iad a-measg buidheann de shianar a chaidh a thoirt am brùid, ach tha e coltach nach deach dochann sam bith a dhèanadh orra. 
A-rèir an riaghaltais ann an Liberia, 'se reubaltaich à Guinea, a thàinig tarsaing air a’ chrìoch eadar an dà dhùthaich, agus a dh’fhalbh leis an fheadhainn a tha ag obair do bhuidheann comhair eadar-nàiseanta. 
Tha àrd-oifigeir an lagh ann an America a-measg na tha a' moladh smachd a chur air gunnaichean anns na Stàitean Aonaichte. 
An dèidh ionnsaigh aig ionad Iùdhach ann an Los Angeles nas tràithe air an t-seachdainn seo, agus iomadh sgrios eile le gunnaichean, thuirt an Àrd Attorney Janet Reno gun tèid sgeama clàraidh airson gunnaichean a chur an sàs. 
Feumaidh teisteanas a bhith aig feadhainn a tha airson gunnaichean a chumail a-rèir na tha i a' moladh. 
Chaidh glèidheadh air gille sia bliadhna a dh’aois nuair a chaidh bom petrol a thilgeil tro uinneig a sheòmair cadail 'na dhachaidh ann am Beul Feirst. 
Cha do spreadh am bom, anns an ionnsaigh a thachair mu leth-uair an dèidh ceithir 'sa mhadainn. 
Agus tha dragh ann an Èirinn a Tuath gu faodadh aimhreit a bhith aig dà chaismeachd Orainseach air an deireadh-sheachdain. 
Nas tràithe air an t-seachdainn thug Coimisean na Caismeachd cead do chaismeachd nan Apprentice Boys ann am Beul Feirst agus Doire. 
Ach tha Nàiseantaich a' gealltainn gun tog iad fianais an aghaidh an dà chaismeachd a-màireach. 
Tha mòran air a bhith càineadh co-dhùnadh an Riaghaltas dà stèisean maor-chladaich 'sa cheann a Tuath an dùnadh. 
Thèid na stèiseanan anns an Oban, agus 'sa chaolas-arcach, a dhùnadh as t-fhoghair an ath bhliadhna. 
Thuirt Eddie Stiven, eòlaiche air sàbhailteachd mara, a tha 'g obair air Ghaidhealtachd, gur ann a bu choir dhan an Riaghaltas a bhith dèanamh barrachd a thaobh sàbhailteachd, an àite a bhith a' gearradh air ais. 
Tha Ball-Pàrlamaid nan Eilean Siar ann am Pàrlamaid na h-Alba, Alasdair Moireasdan an dòchas gun gabh aon chosnadh thar fhichead a stèidheachadh, a nì comhair air eaconomaidh Uibhist. 
Tha còrr 's ceithir fichead cosnadh a' falbh à ionad an RAF ann am Beinn na Faoghla agus 's ann aig muinntir na sgìre fhèin a bha trì deug dhe na cosnaidhean sin. 
Ach tha Mgr Moireasdan a' moladh gum bu choir, an t-seirbhis tasgaidh, Tobair an Dualchais a stèidheachadh anns a’ choimhearsnachd. 
Tha 'n t-seirbhis a' cruinneachadh eachdraidh agus stuth Gàidhlig a chaidh a chlàradh air tèip. 
Tha a h-uile coltas ann gun tèid cùis lagh dhan an Roinn Eòrpa, an dèidh do Riaghaltas Bhreatainn a bhith diùltadh taic airgiod a thoirt do thuathanaich èisg mu choinneamh na chaill iad, leis gun tàinig orra cuir às dhan stoc air an robh an galair ISA. 
Tha a’ chompanaidh Booker Aquaculture ag iarraidh sia ceud mìle not air an Riaghaltas leis gum b' fheudar dhaibh cuir às do stoc a’ bhradan leathainn aca aig tuath ann an Earra-Ghàidheal. 
Tha na tuathanaich èisg a' cumail sùil mhionaideach air a’ chùis, agus ma thèid le Booker, dh’fhaodadh mòran eile dhiubh cùis-lagh a thogail. 
Tha Dualchas Nàdarra na h-Alba, Comann Dìon nan Eunlaith agus Aonadh nan Croitearan a-measg buidhnean a tha air taic a chur ri comataidh ùr a chaidh a stèidheachadh ann an Uibhist a Tuath. 
Tha a’ chomataidh gu bhith feuchainn ri cur às dhan a' mhink a tha air nochdadh anns an eilean fo chionn ghoirid. 
Coinnichidh iasgairean chlèibh a' Chost an Iar a-màireach, agus iad ag iarraidh air a’ Riaghaltas a-rithist casg a chur air tràlairean bho na lochan mara. 
Tha na h-iasgairean clèibh a' cumail a-mach nach eil an Riaghaltas a' cur dion sam bith air stoc a’ mhuir-sgèin chaoil, le bhith leigeil leis na tràlairean a dhol a-staigh dha na lochan. 
Tha na h-iasgairean clèibh a' ràdh gu bheil na tràlairean a' cur às dha 'm beò-shlàint agus do stoc a’ mhuir-sgèin chaoil. 
Tha companaidh dhrugaichean Ameireaganach dol a dhùblachadh àireamh an luchd obrach ann an Alba, le bhith stèidheachadh mìle cosnadh as ùr. 
Tha trì factaraidhean aig Quintiles mu thràth air taobh siar Lodainn, aig Riccarton, Both Cheit agus baile Dhùn Leimhe, ach tha e coltach gur ann aig Riccarton a bhitheas a' mhòr-chuid dhen a’ leasachadh. 
Chaidh triùir shaighdear à Breatainn a shaoradh ann a Sierra Leone an-raoir an dèidh dhaibh a bhith an grèim aig reubaltaich. 
Bha iad a-measg buidheann de dhà fhichead oifigeir leis a' UN, a chaidh a thoirt am brùid Diciadain seo chaidh. 
Tha còig duine deug fhathast an grèim, a' mhòr-chuid dhiubh a bhuineas do bhuidheann a' Nigeria, a tha a' feuchainn ri sìth a dhèanadh anns a’ sgìre. 
Thèid ceithir fichead cosnadh a chall ann am Beinn na Faoghla an dèidh do Mhinistearachd an Dìon leigeil fhaicinn gu bheil iad a' gearradh air ais air an obair aig ionad radar an eilein. 
Tha seo mar phàirt de chùmhnadh airgiod, agus bheir e buaidh cuideachd air Feachd an Adhair ann an Sealltainn. 
Thuirt fear-labhairt Ministearachd an Dìon gun cùmhnadh iad leth-cheud 's a sia millean not thairis air deich bliadhna leis a’ ghluasad seo. 
Cha toir seo buaidh sam bith air ionad rocaid an airm ann am Beinn na Faoghla. 
Thèid rannsachadh airson sàbhailteachd a dhèanadh air a h-uile heileacoptar Chinook aig Feachd Adhair Bhreatainn, agus aig arm nan Stàitean Aonaichte an dèidh laigse a chaidh a lorg unnta. 
Cha tèid feum air dad dhe na heileacoptairean fhad 's a tha sgrùdadh ga dhèanadh orra. 
Thuirt a’ chompanaidh Boeing a tha dèanadh a Chinook, gu bheil laigse ann am pàirt de bhocsa gear an itealain. 
Chaidh ceannard ùr nan Libearalach Dheamocratach, Teàrlach Ceannadach as àicheadh gu bheil e an dòchas càirdeas nas dlùithe a stèidheachadh ris na Làboraich. 
Thuirt Mgr Ceannadach ge-tà gum bitheadh e feuchainn ri sluagh bhòtaidh na dùthcha a bhrosnachadh, agus thog e gair cho beag 's bhot anns na taghaidhean Eòrpach mar dhearbhadh air gu bheil rudeigin ceàrr air deamocrasaidh ann am Breatainn. 
Tha 'n Riaghaltas air siostam rabhaidh ùr òrdachadh, a chuireas stad air trèanaichean bho bhith dol tro' na soluis dhearg. 
Tha seo an dèidh sia ceud tachartas dhen an t-seòrsa sin an-uiridh. 
Thèid an siostam ùr seo a chur an sàs air còrr 's leth de loidhnichean rèile Bhreatuinn. 
Coinnichidh ceannardan nan tuathanach ann an Alba, ri Ministear nan Cùisean Dùthchail, Ross Finnie an-diugh fhathast a dh’innse dha mun dragh a tha orra mu ghnìomhachas chaorach na dùthcha. 
Tha a’ mhargaidh an imis a bhith nas miosa na bha i an-uiridh, agus tha tuathanaich ann an cuid de sgìrean mu thràth dhen bheachd gu feum iad cuir às dha na caoraich, dìreach mar a thachair ann an Sealltainn. 
Gheibh stèiseanan petrol ann an sgìrean iomallach na Gaidhealtachd agus nan Eilean, trì ceud mìle not eile de thaic airgiod an Riaghaltais, a leigeas leotha leasachadh agus tancaichean connaidh ùra a chur an àite seann fheadhainn. 
Dh’fhoillsich Ministear Còmhdhail na h-Alba Sarah Boyack an taic airgiod, mas do thòisich i air a turas dha na h-Eileanan Siar agus taobh siar na Gaidhealtachd. 
Agus bheir buill bho Chomhairle nan Eilean Siar mìneachadh air na tha a dhìth air na h-eileanan, nuair a choinnicheas iad ri Sarah Boyack ann am Barraigh an-diugh. 
Thuirt cathraiche còmhdhail na Comhairle Aonghas Greumach gun dèan iad tagradh airson aiseig ùr ann an Caolas Bharraigh aon uair 's gu fosgail cabhsair Èirisgeigh, agus iarraidh iad taic airgiod airson crìoch a chur air leasachadh air a’ phrìomh rathad tro na h-eileanan. 
Tha e air tighinn am follais gu faodadh gun deach fuil air a truailleadh leis a’ ghalair hepatitis C a thoirt do dhaoine air a bheil an tinneas fala - haemophilia - airson suas ri bliadhna as dèidh dhan riaghaltas a bhith ràdh gu robh i sàbhailte, ann an naoi ceud deug, ceithir fichead 'sa sia deug. 
Tha luchd iomairt an dòchas gun toir am fiosrachadh ùr air Riaghaltas na h-Alba a’ chùis a dheasbud agus gun cuir e spionnadh a's an iomairt airson airgiod dìolaidh mu choinneimh na dh’fhulaing iad. 
Tha Breatuinn a' cur sgioba de riochdairean gu ruige Sierra Leone air taobh siar Africa a dhèanadh comhair air còignear shaighdear à Breatuinn a chaidh a thoirt an grèim le reubaltaich. 
Bha na saighdearan còmhla ri sgioba bhon UN, a tha feuchainn rin saorsa a thoirt do dha cheud gu leth boireannach agus leanabh a chaidh a thoirt an grèim aig na reubaltaich nas tràithe am bliadhna. 
Chaidh dithis de bhuidheann a' UN a shaoradh a-raoir. 
Tha ceannard na buidhne Tòraidheach ann an Seanadh na Cuimrigh, Rod Richards, a' leigeil dheth a dhreuchd airson ùine, agus e strì an aghaidh casaidean gun tug e ionnsaigh air boireannach a dh’fhàg air a droch leòin i. 
Tha boireannach a tha dà bhliadhna thar fhichead de dh’aois a' cumail a-mach gun tug Mgr Richards ionnsaigh orra ann an Lunnainn, anns an deach a gàirdean a bhristeadh. 
Tha Mgr Richards ri nochdadh anns a’ chùirt air an ath mhìos. 
Tha an Riaghaltas a' rannsachadh, carson a tha ceathramh cuid de luchd obrach na roinn poblaich a' cur bhuapa an dreuchd tràth, le dìth slàinte. 
Thuirt Roinn an Ionmhais gu bheil an trioblaid cosg billean not gach bliadhna do luchd pàighidh nan cìs. 
Tha luchd obrach a' ràdh gur e uallach na h-obrach agus trioblaidean inntinn co-cheangailte ri sin 's coireach gu bheil uidhear dhiubh a' cur bhuapa an dreuchd. 
Tha poilis a’ Chinn a Tuath a' rannsachadh bàs nighean ochd bliadhna a dh’aois ann an Abhainn Abharaon ann an Alanais a-raoir. 
Chaidh a’ nighean a bhuineadh do dh’Alanais a lorg mu ochd uairean a-raoir. 
Chaidh a toirt gu ospadal a’ Rathaig Mhòir ann an Inbhir Nis ach chaochail i goirid an dèidh sin. 
Tha e coltach nach eil dad amharasach mu 'n chùis, ach tha na poilis airson bruidhinn ri duine sam bith a bha anns an sgìre aig an àm. 
Chaidh am Ball-Pàrlamaid Libearalach Deamocratach, Teàrlach Ceannadach as àicheadh gu fulaing an sgìre pàrlamaid aige, Ros, an t-Eilean Sgiathanach agus Inbhir Nis an Iar, ma thèid a thaghadh mar a tha dùil mar cheannard ùr air na Lib Deamaich. 
Tha an taghadh airson dreuchd Phaddy Ashdown a' dùnadh aig meadhon latha an-diugh, agus coltas ann aig an ìre seo gur e Mgr Ceannadach a bhitheas 'na àite. 
Tha feumalachdan a’ mhòr-shluaigh 'na phrìomhachas do Chaledonian Mac a' Bhruthainn, a-rèir mhanaidsear na companaidh 'sa Cheann a tuath, Ùisdean Robasdan. 
Bha esan a' bruidhinn an dèidh mar a rinn Teàrlach Peteranna, a tha 'na bhall de Chomataidh chomhairleachaidh seirbhis aiseig, nan eilean mu dheas air a’ chlàr-ama ùr. 
Thuirt Mgr. Robasdan, gu bheil Cal-Mac a' dèanadh an dìcheall a’ mhòr-chuid dhen t-sluagh a riarachadh. 
Tha e coltach gun tig an cogadh eadar Uig is Dùn Bheagan mu càit am bi bàta aiseag ùr Chaledonian Mhic a' Bhruthainn a' seòladh, nas fhaisg air fuasgladh an ath sheachdainn. 
Tha ministear còmhdhail na h-Alba, Sara Boyack air chuairt anns na sgìrean air a bheil Cal-Mac a' frithealadh. 
Agus tha buill Chomhairle na Gaidhealtachd dol a dh’iarraidh orra co-dhùnadh a ruigheachd, eadar an dà phort. 
Chaidh rabhadh gun caill a’ Ghaidhealtachd agus na h-Eileanan gu mòr, mur an cuir a’ Riaghaltas taic airgiod mu choinneimh an dà cheud agus deich mìle not de thaic a chaidh a ghlèidheadh as a' Roinn Eòrpa fo chionn ghoirid. 
Thuirt an comhairliche Mìcheal Foxley, nach fhaod an riaghaltas a th' ann an-dràsda a bhith dèanadh leth-sgeulan, mar a bha an t-seann Riaghaltas Tòraidheach a' dèanadh. 
Thèid Àrd Mhinisdear na h-Alba Dòmhnall Dewar air thuras dha na h-Eileanan Siar an ath sheachdainn agus coltas ann gun tèid a cheasnachadh gu cruaidh mu chuid de cho-dhùnaidhean an Riaghaltais a thug buaidh air na h-eileanan. 
Tha coinneimh phoblach aige ann an Steòrnabhagh Diciadain agus dùil ri ceistean sain mu 'n dòigh 'san deach cathraiche ùr Chaledoniain Mhic a' Bhruthainn fhasdadh, agus mun chasg air iasgach a’ chreachain, cho math ri gearain nach deach riochdaire dha na h-eilean a chur air Ùghdarras Uisge a’ Chinn a Tuath. 
