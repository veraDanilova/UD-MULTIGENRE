Dregið var í þriðju umferð forkeppni Evrópudeildar karla í fótbolta fyrir skömmu. 
Sigurvegarinn í viðureign KR og svissneska liðsins Grasshopper mætir Apollon Limassol frá Kýpur í næstu umferð. 
KR og Grasshopper gerðu 3 3 jafntefli í vesturbænum í gærkvöld og mætast aftur ytra í næstu viku. 
Fyrr í morgun var dregið í þriðju umferð forkeppni Meistaradeildar Evrópu þar sem Íslandsmeistarar FH eru meðal þátttökuliða. 
FH og írska liðið Dundalk gerðu 1 1 jafntefli í fyrri leik sínum í síðustu viku og mætast aftur í þeirri næstu. 
Sigurvegarinn í þeirri viðureign mætir annað hvort BATE Borisov frá Hvíta-Rússlandi í næstu umferð eða SJK Seinäjoki frá Finnlandi. 
FH hefur tvisvar mætt BATE áður og tapaði í bæði skiptin en Hafnfirðingur slógu Seinäjoki-menn út í keppninni í fyrra. 
Íslandsmótið í golfi verður haldið á Jaðarsvelli á Akureyri um helgina. 
Allir bestu kylfingar landsins verða á meðal þátttakenda, 137 keppendur eru skráðir til leiks þar af 31 í kvennaflokki sem er yfir meðaltali síðustu ára. 
Ólafíu Þórunni Kristinsdóttur úr GR er spáð sigrinum í kvennaflokki og Birgi Leifi Hafþórssyni, GKG, í karlaflokki. 
Þessi spá sérfræðinga var kynnt á blaðamannafundi fyrir norðan í hádeginu. 
Alls var hægt að fá 120 og niðurstaðan varð þessi: 
Karlaflokkur: 
1. Birgir Leifur Hafþórsson, GKG 98 2. Gísli Sveinbergsson, GK 69 3. Axel Bóasson, GK 50 4. Andri Þór Björnsson, GR 41 5 Þórður Rafn Gissurarson, GR 35 Kvennaflokkur: 
1. Ólafía Þórunn Kristinsdóttir, GR 107 2. Guðrún Brá Björgvinsdóttir, GK 87 3. Valdís Þóra Jensdóttir, GL 67 4. Signý Arnórsdóttir, GK, 47 5. Sunna Víðisdóttir, GR 18 Þórður Rafn Gissurarson úr GR og Signý Arnórsdóttir úr GK eru ríkjandi Íslandsmeistarar. 
Sýnt verður frá tveimur síðustu keppnisdögunum, á laugardag og sunnudag, á RÚV. 
Margir af bestu kylfingum heims ætla ekki að nýta þátttökurétt sinn á Ólympíuleikunum í Ríó sem hefjast eftir 24 daga. 
Það er leiðinlegt að þessi staða sé komin upp, og í raun tækifæri sem er farið í vaskinn, segir forseti Golfsambands Íslands. 
Jason Day, Dustin Johnson, Shane Lowry, Rory McIlroy, Graeme McDowell, Adam Scott, Louis Oosthuizen, Vijay Singh og Jordan Spieth eru allir í hópi þeirra sem hafa afboðið sig á leikana. 
Þarna á meðal eru fjórir bestu kylfingar heims. 
En af hverju vilja þeir ekki taka þátt? 
„ Í fyrsta lagi þá er það þessi Zika-veira sem keppendur virðast vera smeykir við, en það ætti svo sem ekki að skýra sérstaklega mikið brottfall kylfinga, það ætti þá að skýra brottfall allra íþróttamanna. 
Ég hef ekki forsendur til að meta það hvað er mikið til í því eða hættuna af þessari Zika-veiru en það er að minnsta kosti ástæðan sem þeir gefa upp. 
Í öðru lagi er það tekjutap þessarra kylfinga og með fullri virðingu fyrir Ólympíuleikunum þá keppa atvinnukylfingar í hverri einustu viku og það að fara til Ríó í tvær vikur eða svoleiðis myndi þýða tekjutap fyrir þá, mér finnst það reyndar frekar ómerkileg ástæða eða afsökun því Ólympíuleikarnir eru bara merkilegri. 
Í þriðja lagi er það að Ólympíuleikarnir passa ekki nógu vel við mótadagskrá PGA mótaraðarinnar því að í vikunni eftir að Ólympíuleikunum lýkur þá fer fram síðasta risamót ársins sem er PGA meistaramótið og í hugum atvinnukylfinga þá er draumur þeirra fyrst og fremst að sigra á stórmóti, risa móti í golfi, og því miður held ég að í hugum þeirra séu þessi risamót bara skör hærri heldur en Ólympíuleikarnir eru,“ sagði Haukur Örn Birgisson þegar RÚV ræddi við hann í gær. 
Þetta verður í fyrsta skipti sem keppt er í golfi á Ólympíuleikum í 112 ár. 
Ákveðið var að bæta íþróttinni við sem keppnisgrein í Ríó í ár og í Tókýó 2020. 
„ En vonandi ef golf heldur áfram að vera keppnisíþrótt á Ólympíuleikunum þá mun myndast meiri hefð fyrir því og Ólympíuleikarnir verði þá svona stærsta risa mótið því það er keppt á þessum risamótum á hverju einasta ári og þau eru fjögur á hverju einasta ári en Ólympíuleikarnir eru bara á fjögurra ára fresti og þeir ættu því að vera merkilegri fyrir vikið. 
Og þurfa þeir bestu þá ekki einmitt að taka þátt til að það skapist einhver hefð? 
Jú, alveg sammála þér í því,“ sagði Haukur. 
Haukur hefði eðlilega viljað sjá alla bestu kylfinga heims á leikunum, annað sé lélegt. 
Ólympíuleikarnir séu stórkostlegur viðburður og kynning fyrir golfíþróttina. 
Pólska liðið Kielce stóð uppi sem sigurvegari í Meistaradeild Evrópu í handbolta eftir sigur á Aroni Pálmarssyni og félögum hans í ungverska liðinu Veszprém í úrslitaleik á sunnudag. 
Dómararnir sem dæmdu úrslitaleikina fjóra voru allir með myndavélar á bringunni og því er nú hægt að sjá hvernig það er að dæma stærstu handboltaleiki í heimi. 
Íslenska dómaraparið Anton Gylfi Pálsson og Jónas Elíasson dæmdu leik Kiel og Paris Saint-Germain um þriðja sætið. 
Í spilaranum að ofan er myndband sem finna má á heimasíðu Evrópska handknattleikssambandsins þar sem búið er að taka saman brot úr undanúrslitaleikjunum tveimur, milli Kiel og Veszprém annars vegar og Kielce og Paris Saint-Germain hins vegar. 
Jón Arnar Magnússon horfði á Ara Braga Kárason slá nítján ára gamalt met sitt í 100 metra hlaupi í sjónvarpinu á laugardag. 
Hann bíður nú eftir því að fleiri af metum sínum verði slegin. 
Spretthörðustu menn landsins mættust á sérstöku hlaupamóti í Kaplakrika í gær til að reyna við met Jóns Arnars, 10,56. 
Svo fór að Ara Braga Kárasyni tókst ætlunarverkið, hann hljóp 100 metrana á 10,52. 
„ Sem betur fer, loksins. 
Ég er búinn að bíða í 19 ár eftir að það færi og loksins fór það,“ voru viðbrögð Jóns Arnars við því að Íslandsmet hans í 100 metra hlaupi væri nú fallið. 
Jón Arnar sá metið slegið í sjónvarpsfréttum en hefði viljað vera á staðnum til að fagna með nýjum methafa. 
Hann er ánægður með hlaup Ara Braga í gær. 
„ Þetta heppnaðist rosalega vel. 
Ég bíð bara eftir að hann fari niður fyrir 10,50, jafnvel 10,40. 
Hann á alveg það inni sko,“ sagði Jón Arnar við RÚV. 
En hvernig var tilfinningin að sitja í sófanum heima og sjá metið fara? 
„ Hún var bara allt í lagi. 
Ég vissi svosem alltaf að þetta myndi fara. 
Og eins og ég sagði oft þá var ég ekkert sérstakur spretthlaupari. 
Ég var fínn í tugþraut en sem spretthlaupari, ef maður fer að bera sig saman við löndin í kring, þá hefði maður ekki átt mikið í þá.“ Jón Arnar segir að það hafi ekki þótt neitt sérstaklega fínt að tugþrautamaður ætti metið í 100 metra hlaupi. 
Það er því svolítið fyndið að metið sé nú í höndum manns sem er jafnþekktur fyrir trompetleik og íþróttahæfileika og spilaði á tónleikum langt fram á nótt daginn fyrir hlaupið. 
„ Já ég er svolítið ánægður með Bæjarlistamann Seltjarnarness. 
Mér finnst það svolítið gott, það er ágætt,“ sagði Jón Arnar. 
En af hverju hefur þetta ekki gerst á síðustu 20 árum? 
„ Ég bara veit það ekki. 
Spurning hvort frjálsarnar hafi nokkuð verið IN. 
Krakkarnir hafa kannski farið í annað, eða strákarnir. 
Samt er þetta nú einfaldasta greinin, hlaupa bara hratt. 
En ég veit það ekki, þetta virðist vera að koma, það eru fullt af strákum að koma núna sem hlaupa hratt.“ Jón Arnar á enn nokkur met. 
Í 200 m hlaupi, 110 metra grindahlaupi, langstökki og tugþraut utanhúss og önnur þrjú innanhúss. 
Hann býst við að þau fjúki á næstu árum. 
„ Já ég er nú að vona það, Ari getur nú alveg tekið 200, svo er annar strákur, Kolbeinn, sem er farinn að höggva nærri, mér er orðið illt í hælunum eins og ég sagði. 
En þeir eiga bara að taka þetta, það er ekkert mál fyrir þá. 
Ég bíð bara,“ sagði Jón Arnar Magnússon. 
Ísland mætir Danmörku í vináttulandsleik í knattspyrnu í Herning í Danmörku annað kvöld. 
Leikurinn verður fyrsti landsleikur Danmerkur undir stjórn nýs þjálfara því Morten Olsen hætti í haust eftir 16 ára starf. 
Norðmaðurinn Åge Hareide stýrði sinni fyrstu æfingu hjá danska landsliðinu í gær og Danir velta því mikið fyrir sér hvort miklar breytingar muni strax sjást á spilamennsku landsliðsins undir hans stjórn. 
„ Við erum að æfa og það tekur dálítinn tíma að sjá hlutina breytast. 
En ég held að við sjáum eldmóðinn og ánægjuna af því að spila fyrir Danmörki,“ sagði Hareide. 
Heimir Hallgrímsson, landsliðsþjálfari Íslands, á von á breyttum leikstíl frá Dönum undir stjórn Hareide. 
„ Hann vill breytingar hjá danska liðinu, að þeir spili fótbolta, pressi meira og meiri hraða. 
Við búumst við því að leikmenn danska liðsins fari eftir því sem þjálfarinn vill og að það verði meiri læti í danska liðinu en hingað til. 
Ég held að þeir verði beinskeyttari og búumst við pressu frá Dönunum, sagði Heimir Hallgrímsson. 
Leikur Danmerkur og Íslands hefst klukkan sjö annað kvöld og verður sýndur beint á RÚV, upphitun fyrir leikinn hefst klukkan 18.35. 
Guðjón Valur Sigurðsson og Vignir Svavarsson missa af fyrri umspilsleik Íslands og Portúgals um laust sæti á HM 2017 í handbolta. 
Liðin mætast í Laugardalshöll klukkan 17:00 í kvöld og verður leikurinn sýndur í beinni útsendingu RÚV. 
Guðjón Valur og Vignir meiddust báðir á æfingu í vikunni og var strax ljóst að Vignir myndi tæplega spila leikinn í kvöld. 
Guðjón Valur taldi þó líklegra að hann gæti náð leiknum, en nú er ljóst að svo verður ekki. 
Þá er Snorri Steinn Guðjónsson enn meiddur og Alexander Petersson gaf ekki kost á sér í leikina við Portúgal. 
Hrafnhildur Lúthersdóttir tryggði sér í morgun sæti í undanúrslitum 100 m bringusunds kvenna á Evrópumótinu í 50 m laug sem haldið er í London. 
Keppendum var raðað í fimm riðla í undanrásunum og var Hrafnhildur í fimmta og síðasta riðlinum. 
Hún varð önnur í sínum riðli og synti á tímanum 1:07,99 mín. en Íslandsmet hennar í greininni er 1:06,87 mín.„ Ég er ánægð með þetta sund. 
Það eru hlutir sem ég veit að ég get bætt og ég á meira inni,“ sagði Hrafnhildur eftir sundið, en hún var skráð inn á EM með fjórða besta tímann í 100 m bringusundi af þeim keppendum sem þar eru. 
Næsta markmið Hrafnhildar er skýrt. 
„ Næst er bara að koma sér í úrslit og synda vonandi hraðar í kvöldin. 
Annars er bara að hafa gaman að þessu,“ sagði Hrafnhildur þegar RÚV ræddi við hana. 
Í spilaranum hér fyrir ofan má sjá allt viðtalið sem tekið var við Hrafnhildi eftir sund hennar í undanrásunum í morgun. 
Þrír Íslendingar verða því í eldlínunni á EM í sundi í kvöld. 
Því auk Hrafnhildar munu Eygló Ósk Gústafsdóttir og Anton Sveinn McKee keppa í úrslitum í 200 m baksundi og 100 m bringusundi. 
Öll sund kvöldsins verða sýnd í beinni útsendingu á RÚV sem hefst klukkan 17:00. 
17:00: 50 m flugsund karla, úrslit 17:07: 100 m skriðsund kvenna, undanúrslit 17:15: 100 m baksund karla, úrslit 17:21: 50 m flugsund kvenna, úrslit 17:36: 100 m bringusund karla, úrslit Anton Sveinn McKee 17:42: 100 m bringusund kvenna, undanúrslit Hrafnhildur Lúthersdóttir 17:50: 200 m fjórsund karla, undanúrslit 18:08: 200 m baksund kvenna, úrslit Eygló Ósk Gústafsdóttir 18:23: 200 m skriðsund karla, undanúrslit 18:40: 4x100 m fjórsund blandaðra kynja, úrslit Íslendingum sem keppa í sundhlutanum í kvöld gæti enn fjölgað um einn, því Bryndís Rún Hansen syndir í undanrásum 100 m skriðsunds um kl. hinn 10. 
Bryndís Rún er skráð inn á mótið með 48. besta tímann í greininni, þannig að hún þarf að eiga frábært sund til að komast áfram í undanúrslit, því þangað komast aðeins sextán bestu. 
Mikill fjöldi keppenda er í 100 m skriðsundinu og er því keppt í níu riðlum, og er Bryndís Rún skráð í fimmta riðil í undanrásunum. 
Uppfært: 
Bryndís Rún Hansen komst ekki í undanúrslit í 100 m skriðsundinu. 
„ Vá. 
Þetta var bara æðislega gaman. 
Sama hvað hefði gerst eða komið út úr þessu, þá var þetta bara svo skemmtilegt og æðislegt að synda með þessum stelpum. 
Ég var greinilega með svona góðar stelpur í kringum mig, því ég hélt bara í við þær. 
Ég kláraði greinilega það vel að ég náði þriðja sæti. 
Þannig ég gæti ekki verið ánægðari,“ sagði Hrafnhildur Lúthersdóttir við RÚV eftir að hafa endað þriðja í úrslitum 200 m bringusunds á EM í 50 m laug í London í kvöld. 
Hrafnhildur synti á nýjku Íslandsmeti, 2:22,96 mín og bætti þar með gamla metið sitt um 10/100 úr sekúndu, en fyrra Íslandsmetið var 2:23,06 mín. 
„ Ég var bara að reyna að koma í bakkann eins fljótt og ég gæti. 
Ef það myndi skila mér verðlaunasæti yrði það bara frábært. 
Ef ekki þá vissi ég allavega að ég var að synda á frekar góðum tíma. 
Þannig ég hefði í raun verið ánægð með hvað sem hefði komið út úr þessu sundi, sagði Hrafnhildur eftir úrslitasundið í London, þegar RÚV ræddi við hana strax að loknu sundi. 
Hrafnhildur hefur nú unnið til tvennra verðlauna á EM í London, því hún vann til silfurverðlauna í 100 m bringusundi í fyrrakvöld. 
„ Mig dreymdi alltaf um að fá verðlaun á EM. 
En ekki þetta sko. 
Ég bara veit ekki hvernig ég á að vera. 
En núna var ég kannski aðeins meira að búast við því að komast á verðlaunapall. 
Því ég kom allavega með maskara með mér núna,“ sagði Hrafnhildur kímin. 
„ Mér fannst svo gaman á verðlaunapallinum síðast og vildi ekki að það tæki enda. 
En nú fæ ég allavega fimm mínútur á honum í viðbót,“ sagði sunddrottningin Hrafnhildur Lúthersdóttir og silfurverðlaunahafi í 100 m bringusundi. 
Hrafnhildur er langt frá því að hafa lokið keppni á EM í London, því hún syndir í undanrásum 50 m bringusundsins í fyrramálið. 
Af keppendum sem skráðir eru inn á mótið á Hrafnhildur 9. besta tímann í greininni og því góðar líkur á því að hún komist í undanúrslit og jafnvel úrslit. 
Þá mun Hrafnhildur synda bringsundið með boðsundssveit Íslands í 4x100 m fjórsundi á sunnudag. 
Eygló Ósk Gústafsdóttir mun synda baksundið, Bryndís Rún Hansen skriðsundið og Jóhanna Gerða Gústafsdóttir flugsundið. 
Viðtalið við Hrafnhildi má sjá í heild sinni í spilaranum hér fyrir ofan. 
