Virðulegi forseti. Mig langar að þakka hv. þingmanni fyrir ræðuna og fyrir að kippa okkur á Alþingi inn í raunveruleikann í vinnu okkar við fjárlagagerðina og hugsa um hana út frá manneskjunum á bak við þessar tölur sem við erum að fjalla um. 
Mig langar að spyrja hv. þingmann um þetta sem hún nefndi með blekkingarskattheimtuna. 
Ég er sammála þingmanninum, það slær mig líka mjög skringilega hvernig þetta er sett fram í fjárlögum. 
Sveitarfélög mega til dæmis ekki útbúa fjárhagsáætlanir sínar svona. 
Þau gjöld sem eru tekin á ákveðnum stað eru mörkuð á þann stað aftur þannig að mér finnst líka skringilegt hvernig er hægt að setja allt saman í einn pott og svo bara einhvern veginn útdeila. 
Píratar eru með vettvang til að auka beint lýðræði og auka þátttöku til samfélagsins, Betra Ísland, og því langar mig að spyrja hvort þið sjáið fyrir ykkur eitthvert kerfi sem gerir skattheimtuna gagnsærri og jafnvel þá að fólk geti haft áhrif á hvernig skattpeningum þess er varið eins og fólk getur núna gert með sóknargjöldin, er það ekki? 
Svo kem ég með síðari spurninguna eða athugasemdir í næsta andsvari. 
Hæstv. forseti. Já, takk fyrir andsvarið, fyrsta andsvarið sem ég fæ eftir að ég tók sæti á Alþingi. 
Þetta var mjög pent og huggulegt, takk fyrir það. 
Ég er alls ekkert hrædd við að stíga upp í ræðustólinn. 
Ég get ekki tekið afstöðu til þess hvort ég sé sammála því eða ekki, Öryrkjabandalaginu, með þessa samningstaktík eða strategíu. 
Ég veit ekki nákvæmlega hvað þeim gekk til þegar þau sögðu sig frá þessari vinnu. 
Væntanlega voru þau bara alls kostar ósátt við hvert stefndi, mér heyrðist það þegar við í velferðarnefnd fórum og hittum Öryrkjabandalagið, þeim fannst ekki hlustað á sig. 
Þá er kannski hreinlegra að vera ekki partur af samkomulaginu ef maður er ekki sáttur við það. 
Ég veit það ekki. 
Nú er ég bara með getgátur, er bara að hugsa þetta upphátt. 
Frú forseti. Ég þakka svörin. 
Samanburðurinn við Sviss var áhugaverður. 
Sviss er væntanlega í allt annarri stöðu en við þar sem þeir þurfa ekki sífellt að fella gengi sitt til að vera samanburðarhæfir og geta verið í samvinnu við aðrar þjóðir, af því þeir eru svo sterkir á velli. 
Skil ég þingmanninn rétt að hún telji að þetta geti haldið svona áfram um X langa tíð eða alla vega þau þrjú ár sem þessi ríkisstjórn á að eiga eftir, eða hvað sér hún fyrir sér með þetta hlé? 
Getum við sætt okkur við að vera í eilífu hléi eins og Sviss? 
Virðulegi forseti. Þetta er vissulega áhugavert sjónarmið hv. þingmanns og ég get skilið það sem hann segir hér. 
Ég skil einfaldlega ekki að þessi boð til framkvæmdarvaldsins séu ekki nógu skýr. 
Ég er kannski eitthvað óþolinmóðari en hv. þingmaður út af því að þetta lá fyrir, þetta lá fyrir meira að segja vel fyrir kosningar. 
Fyrir kosningar voru allir flokkar sammála um þetta og við heyrðum ýmis falleg kosningaloforð um að bjarga Landspítalanum og fara að byggja nýjan Landspítala hjá öllum flokkum. 
Þetta var frekar skýrt. 
Kannski voru einhverjir innan einhverra flokka ekki búnir að tala sig saman, en það hefur held ég gerst núna. 
Auðvitað þurfum við að eiga umræðuna til þess að það gerist, ég tek undir með þingmanninum með það. 
En ég er kannski bara óþolinmóðari en hv. þingmaður og get illa beðið því mér finnst skilaboðin hafa alltaf verið mjög skýr, ekki síst fyrir lok síðasta þings. 
Ég skil ekki eftir hverju hæstv. fjármálaráðherra og hæstv. heilbrigðisráðherra eru að bíða. 
Herra forseti. Ég þakka enn og aftur fyrir gott innlegg og tek undir með þingmanninum. 
Það er náttúrlega bara þannig, eins og margir hafa rætt hérna, með þennan forsendubrest að hann er illa skilgreindur og það er svo að margir eru ekki teknir inn í þá jöfnu. 
Það er náttúrlega það sem fólki svíður og spyr í þessum ræðustól: Af hverju eru sumir teknir út fyrir svigann, fólk með verðtryggð lán? 
Hvað með ungt fólk, börnin okkar? 
Það er ekki ábyrgðarfullt að kasta þessu svona til framtíðar eins og við erum að gera. 
Ég er hrædd um og mér sýnist ég vænti þess að hv. efnahags- og viðskiptanefnd fari vel yfir það hvort við séum að brenna þessa peninga upp. 
Og til hvers er þá farið af stað? 
Þetta er ekki ábyrgðarfullt og ég tek undir með þingmanninum að það verður að skoða þessa hluti alla í miklu stærra samhengi og í raun skilgreina betur eða víðar forsendubrest og hverjar forsendur eiga að vera fyrir því að fólk fái aðstoð, því að við höfum ekki úr miklu að moða, raunar ekki neinu. 
Það er vissulega þannig að einhverjir hafa setið eftir en við þurfum að vera alveg viss um að við séum að fara vel með skattfé almennings og að það nýtist raunverulega, það hverfi ekki í einhverjum verðbólgulátum. 
Virðulegi forseti. Ég þakka andsvarið. 
Fyrst aðeins með þessa fallegu hugmyndafræði. 
Ef hv. þingmaður hefði lagt eyrun vel við hefði hann heyrt að ég var einmitt að gagnrýna þessa hugmyndafræði þó að hún hljómaði ágætlega og virtist ágæt við fyrstu sýn. 
Ég var að segja að hún virðist ganga illa í praxís, hún gerir það. 
Ég held því að við séum alveg á sama stað með það, ég og hv. þingmaður. 
Ég var einmitt að gagnrýna hvernig hún virkar. 
En ég skil vel að hún sé aðlaðandi í eyrum fólks. 
Ég get vel skilið það, en vandamálið er bara að hún virkar ekki nógu vel. 
Einmitt út af þessu. 
Við segjum ekkert bakaranum að hann eigi að taka ákveðið mikið af vínarbrauðinu sínu og borga okkur í skatta og svo aðeins meira af fransbrauðinu, það er ekki þannig. 
Hv. þingmaður spurði um skuldirnar. 
Jú, mér finnst í fyrsta lagi óþolandi að við þingmenn sem erum að setja lög, og þessar skuldir liggja þarna undir og þessi gjöld, að við fáum ekki að vita hvernig í málum liggur. 
Ég get ekki tjáð mig um þær út af því að ég veit ekki neitt um þær. 
Ég hef ekki fengið að sjá gögn um þær. 
Ég vil ekki sjá gögn um þær til að hengja einn eða neinn fyrir að hann skuldi, heldur til þess að geta tekið upplýsta ákvörðun um gjöld í sjávarútvegi. 
Það er okkar hlutverk. 
Herra forseti. Bara svo ég hnykki á því sem stendur í nefndarálitinu um málið þá segir þar að nefndin sé sammála um að vegna þeirrar óvissu sem sé um málið á þessu stigi sé nauðsynlegt að hefja sem fyrst vinnu við nánari greiningu á verkefninu á grundvelli þeirra atriða sem fram komu hjá ráðgjafarhópnum. 
Það er mjög skýrt. 
Eins og ég sagði hefði alveg verið hægt að gera eitthvað annað. 
Fram kom í formála ráðherra að þarna væru í rauninni þrjár sviðsmyndir: Það er að hægja á verkefninu, fara strax í könnunarviðræður eða halda áfram að safna þessum upplýsingum, eins og ráðgjafarhópurinn gerir grein fyrir í skýrslunni, og sú varð niðurstaðan. 
Virðulegi forseti. Ég þakka spurninguna. 
Ég velti þessu líka fyrir mér. 
Ég veit ekki á hvaða stað við erum komin ef við ætlum að sniðganga rammaáætlun eins og breytingartillaga meiri hlutans gerir ráð fyrir. 
Þá er ég ansi hrædd um að við séum búin að henda tækinu, og við erum búin að gera það með því. 
Ég vil þá að það liggi alveg ljóst fyrir að hér verði stjórnmálamenn uppi í pontu, með sinn meiri hluta á bak við sig, eða sitt fólk sem situr hér daglangt og fram á nætur, og treður í gegn þeim virkjunarkostum eða verndarkostum sem þeim sýnist. 
Þá verður það þannig. 
Mér finnst það ömurlegt. 
Þess vegna spyrnir maður við fótum. 
Það þarf að vera rosalega skýrt að það er verið að spyrna við fótum út af því að það er verið að eyðileggja svo gott verkfæri, faglegt verkfæri sem við getum verið svo stolt af. 
Maður er ekkert alltaf sáttur við Forseti hringir. niðurstöðuna, hvorki náttúruverndarsinnar né virkjunarsinnar, en þarna er verið að finna málamiðlanir. 
Virðulegi forseti. Ég er alin upp fyrir neðan Hagavatn og ég man vel eftir sandfoki í miðjum heyskap, beinlínis moldroki. 
En því hefur aðeins linnt á síðustu árum. 
Þar eru ekki lengur þessir sandstormar sem voru í mínum uppvexti, sem ég man eftir á heitum sumardögum í júní, júlí, ágúst. 
Það gefur okkur tilefni til að velta því fyrir okkur hvort jarðvegurinn eða aurinn sé bara farinn og hvort meiri aur komi og þetta byrji allt upp að nýju ef við stækkum lónið. 
Ég get ekki metið það. 
Það eru jarðfræðingar, jöklafræðingar og aðrir sem þurfa að gera það fyrir okkur alþingismenn. 
Ég tel mjög varhugavert að Forseti hringir. við leyfum okkur að setja okkur í þessi spor án þess að hafa faglega hæfni til þess. 
Virðulegi forseti. Aðeins fyrst um hugmyndir okkar, mínar og okkar í Bjartri framtíð, um að bjóða út þessar hlutdeildir. 
Ég held að því þurfi að vera skipt niður. 
Við viljum ekki hafa þetta 100<percent> á algjörlega opnum markaði, ekki enn sem komið er, og þá tala ég fyrir sjálfa mig. 
Að sjálfsögðu er mikilvægt að skipta því eitthvað upp. 
Það eru byggðasjónarmið þarna inni, það eru mismunandi útgerðaraðilar, mismunandi útgerðarform sem þarf að hugsa út í. 
Hvað varðar leigukvóta eða þá leið sem hv. þingmaður nefndi hef ég ekki skoðað hana nógu vel en hún er sett fram, held ég, til þess að skipta hlutanum upp á einhvern ákveðinn hátt. 
Hvað varðar 10 kr. Forseti hringir. þá kemst ég ekki í að fara yfir það. 
Virðulegi forseti. Vitsmunaleg geta mín nær ekki utan um þetta, ég verð að viðurkenna það. 
Ég skil ekki enn þá, frú forseti, svör hæstv. umhverfisráðherra. 
Ef hægt er að taka út Hagavatn eitt og sér en hún er samt með því og hefði kannski gert alveg eins og fyrrverandi ráðherra ég bara skil þetta ekki, fyrirgefið. 
Ég verð að biðja hæstv. ráðherra að útskýra þetta betur fyrir mér og kannski öðrum sem eru ekki alveg með á nótunum. 
Mér finnst standa eftir spurningin: Styður hæstv. ráðherra ekki þá vinnu sem núverandi verkefnisstjórn um rammaáætlun, nr. 3 sem sagt, vann fyrir forvera hennar í starfi? 
Styður hún ekki vinnu síns eigin ráðuneytis? 
Og af hverju erum við farin að ræða hérna allt í einu atvinnuveganefnd Alþingis sem eitthvert ígildi Forseti hringir. verkefnisstjórnar? 
Hvaðan kemur það? 
Virðulegi forseti. Það er svolítið gaman að fylgjast með þessum umræðum. 
Það er alltaf gaman að sjá þegar gegnsæið fær að ráða. 
Ég vil bara minna á að gegnsæið eitt og sér réttlætir ekki allt sem sést, en ég ætla ekki að segja meira um það að svo stöddu. 
Mig langar til þess að minna hv. þm. Pál Jóhann Pálsson á þegar hann segir að hér sé aðeins deilt um útfærslu og hversu mikið útgerðin þoli að það er í raun og veru enginn sérstakur ágreiningur um það í þjóðfélaginu. 
Ágreiningurinn í þjóðfélaginu er út af þeim 6,4 milljörðum sem vantar inn í næsta ár við kringumstæður þar sem þarf að skera niður vegna þess að við fáum ríkisreksturinn að láni á hverju einasta ári. 
Núna þurfum við að fá meira að láni í nafni sanngirni. 
Við búum við þær kringumstæðum núna að engin skattlagning er í reynd sanngjörn. 
Hvað með virðisaukaskatt á mat, er sanngjarnt að vera með skatt á mat sem við notum til þess að lifa, til þess að halda áfram að anda? 
Það er ekki sanngjarnt. 
Það er ekki endilega sanngjarnt að taka 36 46<percent/> af tekjum fólks, en við búum við þann ríkisrekstur að þurfa peninga. 
Þá peninga sem við fáum ekki fáum við sjálfkrafa að láni. 
Við erum að fá sanngirni fyrir útgerðarmenn að láni. 
Það er það sem fólk er ósátt við. 
Ef ríkisstjórnin hefði komið með tillögur þar sem ekki hefði verið þetta tekjutap fyrir ríkið, hvort sem við köllum það lækkun eða frestun eða afbókun á hækkun eða hvað sem við köllum það, ef eitthvað hefði komið til móts við það, jafnvel þótt það hefði verið tímabundið, hefðu viðbrögðin í samfélaginu ekki verið þau sömu. 
Þá væru ekki 34 þúsund undirskriftir gegn þessu. 
Það væru ekki 70<percent/> aðspurðra á móti því. 
Það væri mun skárra, það hefði verið hægt að gera það með meiri sátt, en það var einfaldlega ekki gert. 
Virðulegi forseti. Ég hyggst ræða málið í hv. allsherjar- og menntamálanefnd og taka tillit til þeirra umsagna sem þar koma fram. 
Þar mun ég aftur viðra skoðanir mínar og sjá hvað aðrir nefndarmenn hafa um þær að segja og reyna að mjaka þessu í einhverja rétta átt. 
Aðalmisskilningurinn hér er kannski sá að ekki eru öll vandamál heimsins leyst með því að Alþingi banni eitthvað. 
Það er fullt af vandamálum, sérstaklega samfélagslegum, sem samfélagið sjálft þarf að laga og hefur lagað. 
Hv. þm. Össur Skarphéðinsson minntist sérstaklega á réttarbót samkynhneigðra. 
Nú vil ég árétta eitt. 
Svokölluð réttarbót fyrir samkynhneigða í lögum kom ekki sem fyrirrennari samfélagslegrar samþykktar á samkynhneigð. 
Fyrst kom samfélagið og sagði: Vitið þið hvað, samkynhneigð skiptir í versta falli engu máli. 
Virðulegi forseti. Ég þakka svarið og tek heils hugar undir þau sjónarmið sem hér voru borin á borð að með opnun fjármálanna og opnun ríkisbúskaparins sé auðveldara að hvetja til heilsteyptrar umræðu um málið. 
Sú umræða er óneitanlega af skornum skammti því að þrátt fyrir að þessar upplýsingar séu í raun allar opinberar er kannski ekki svo auðvelt að nýta þær. 
Ég vil því þakka hv. þingmanni enn og aftur fyrir starf sitt sem hæstv. ráðherra við að opna gögn og setja þau á netið og tek undir að ganga megi mun lengra í þeim efnum. 
Ég held að ekki sé hægt að ganga of langt þegar að því kemur og þá er mikið sagt fyrir mann eins og mig sem telur að allt geti gengið of langt, kannski með einstaka undantekningum. 
Ég velti fyrir mér hvort hv. þingmaður sjái nánari útfærslur á því nákvæmlega hvað mætti opna, eitthvert heilræði til nýrrar hæstv. ríkisstjórnar í þeim efnum. 
Virðulegi forseti. Ég þakka hv. þm. Pétri H. Blöndal fyrir svarið. 
Hv. þingmaður nefnir réttilega að tveir vondir kostir séu í stöðunni. 
Það er óumdeilt að við göngum hérna á friðhelgi einkalífsins. 
En áttar hv. þingmaður sig á því að þessar upplýsingar eru nýtanlegar í öðrum tilgangi en þeim sem hér um ræðir? 
Þegar upplýsingarnar verða til get ég lofað því, ég get lofað öllum því vegna þess að það er byrjað, að þá byrjar þrýstingurinn á að nýta þau gögn með víðtækari hætti. 
Ef það er tölfræðin, að fá hana, og ég skil að hún sé mikilvæg, ef það er nóg til þess að ganga svona langt, hvers vegna ekki þegar Seðlabanki Íslands kemur og segir: Við getum notað hana til eftirlits, við getum notað hana til þess að forða okkur frá nokkru hruni nokkurn tíma aftur? 
Af hverju ættum við að segja nei? 
Af hverju ættum við að segja nei þá ef ekki núna? 
Virðulegi forseti. Það var ýmislegt áhugavert í ræðu hv. þingmanns. 
Ég er sérstaklega að velta fyrir mér þessari desemberuppbót sem við höfum verið að ræða hérna. 
Ég er þeirrar skoðunar að við eigum vissulega að veita hana. 
Ég átti í svolitlum vandræðum með það fyrst vegna þess að á sama tíma heldur alltaf í mann að staða ríkissjóðs er algjörlega bölvanleg þrátt fyrir gott framtak fyrri ríkisstjórnar til að reyna að laga það og að hún hafi unnið marga sigra þar. 
Einhvern veginn hafði ég það hreinlega samt ekki í mér að taka af fólki það að geta tekið þátt í jólunum. 
Ég er ekki sérstaklega kristinn maður en mér þykir ægilega vænt um jólin vegna þess að þetta er eini tími ársins þar sem við sleppum okkur einhvern veginn í góðmennsku. 
Ef maður ætlar að fara að líta á þetta eins og tölva eða einhvers konar últra rökhyggjumaður væri þetta kannski ekki allt æðislega rökrétt. 
Það er heldur ekki punkturinn, heldur snýst það um að hugsa aðeins með hjartanu af og til, a.m.k. einu sinni ári. 
Manni finnst það ekki til of mikils ætlast. 
Þetta er fyrsta atkvæðagreiðslan þar sem ég hef raunverulega orðið sorgmæddur yfir niðurstöðunni og þó var ég viðstaddur atkvæðagreiðsluna í hagstofumálinu í sumar. 
Það tók á, en þetta var alveg ægilegt. 
Mig langaði að spyrja hv. þingmann vegna desemberuppbótarinnar. 
Ég hitti háttvirtan mótmælanda fyrir utan um daginn sem sagðist hafa fengið 3 þús. kr. í desemberuppbót og sagði að öryrkjar fengju þetta. 
Ég var að velta fyrir mér hver hefðin væri í þessum efnum, hverjar upphæðirnar hefðu verið og hvenær hefði verið tekið upp á þessu. 
Er það eitthvert nýmæli að við veitum atvinnulausum eða öryrkjum ekki desemberuppbót? 
Hvernig hefur þessu verið háttað í gegnum tíðina? 
Herra forseti. 
Hef ég sex mínútur eða svo? 
Hlátur í þingsal. 
Sem sagt, örfáar spurningar. 
Vandi Íbúðalánasjóðs var viðvarandi viðfangsefni og honum var lagt til fé, staða hans kortlögð og unnið mikið með mál hans, meira og minna allt kjörtímabilið. Gripið fram í: Lögum breytt. 
Lögum var breytt og þar fram eftir götunum. 
Það var að mörgu að hyggja þar, m.a. að bjarga honum gagnvart áliti ESA og annað í þeim dúr. 
Síðan var Íbúðalánasjóður auðvitað nýttur í aðgerðir eins og 110<percent/>leiðina og honum lagt til fé í því skyni. 
Það er því ekki eins og Íbúðalánasjóður hafi gleymst á þeim tíma. 
Ég var aðallega ræðu minni að velta því upp og eiginlega harma að það skyldi vera þannig hjá núverandi ríkisstjórn að henni kæmi aldrei til hugar sá möguleiki gagnvart vanda ríkisfjármálanna og því að afla fjár til að setja í brýn verkefni, eins og við erum sammála að þurfi að gera með heilbrigðiskerfið, að að einhverju leyti að minnsta kosti gæti tekjuöflun komið til greina. 
Það er orðin sú breyting á, klár pólitísk breyting á, að ríkisstjórnin það er bara tabú, það er bannað að ræða það í þessari ríkisstjórn. 
Ég kalla það hömlun og vona að það móðgist enginn úti í þjóðfélaginu þó að ég segi það að menn skuli ekki einu sinni geta velt því fyrir sér. 
Á fyrra kjörtímabili og í tíð fyrri ríkisstjórnar fóru menn það sem kölluð hefur verið blönduð leið, blönduð leið sparnaðar og tekjuöflunar. 
Menn fóru ekki blinda niðurskurðarstefnu, austerity-stefnu, sem sætir vaxandi gagnrýni núna í hagfræðilegri umræðu alls staðar á Vesturlöndum. 
Alþjóðagjaldeyrissjóðurinn gaf meira að segja út tímamótaskýrslu síðastliðið vor þar sem hann lagði til við lönd í efnahagsþrengingum að afla líka tekna við slíkar aðstæður og leggja þær byrðar á breiðustu bökin. 
Þar hefur kannski að einhverju leyti verið litið til þess að hin blandaða leið hafði skilað góðum árangri á Íslandi. 
Ég hef margtekið það fram úr þessum ræðustóli að ég fagnaði því að fjárlagafrumvarpið kom fram í haust og stefnt var að hallalausum fjárlögum. 
Að því höfum við unnið hörðum höndum undanfarin þrjú ár eða meira að segja fjögur og hálft en síðustu þrjú árin eftir að við endurskoðuðum Forseti hringir. ríkisfjármálaáætlun til meðallangs tíma hefur verið stefnt að því að ná hallalausum fjárlögum 2014 og ég er eindreginn stuðningsmaður þess að það sé gert. 
Herra forseti. Það þarf alltaf að vega það og meta vel og vandlega hvort ríkið geri rétt í því að afsala sér eða selja þær eignir, losa þær eða láta þær skila af sér arði. 
Ef við tökum Landsvirkjun sem dæmi þá væri það um það bil það síðasta undir sólinni sem ég teldi að íslenska ríkið og þjóðin ætti að láta frá sér. 
Það er augljóst mál að þessi sameign okkar getur skilað vaxandi arði á komandi árum til eiganda síns, þjóðarinnar, ef við höldum rétt á spilunum. 
Hvers vegna ættum við þá að láta það frá okkur? 
Varðandi sjávarútveginn þá veifa menn því hér mikið að hann borgi núna meiri skatta til ríkisins en áður. 
Það er rétt. 
Um 20 milljarða, hafa einhverjir sagt hér og ég dreg ekki úr því að það geti verið nærri lagi ef við tökum skattgreiðslur sjávarútvegsfyrirtækjanna. 
En hvers vegna er það? 
Jú, það er vegna þess að sjávarútvegurinn er loksins farinn að borga tekjuskatt. 
Stór hluti fyrirtækjanna er nú búinn að vinna upp allt uppsafnað tap, sum þeirra eru orðin skuldlaus og eru með þvílíka fantaafkomu að auðvitað borga þau tekjuskatt. 
Það er gott og ég er sammála því að sjávarútvegurinn þarf að vera sterkur og hann þarf að geta fjárfest og hann þarf að geta byggst upp. 
En það fara ekki bara peningar í það. 
Það fara líka peningar í hæstu arðgreiðslur, einhverjar hæstu arðgreiðslur sem við höfum séð ganga ár eftir ár út úr einni atvinnugrein til eigenda sinna. 
Þær arðgreiðslur eru sprottnar af því að sjávarútvegurinn hefur þennan verðmæta aðgang að sameiginlegri auðlind sem er í óvenjulega góðu ástandi og gefur færi á mjög mikilli arðsemi eins og við sjáum á stóru fyrirtækjunum til dæmis sem hafa sterka stöðu í veiðiheimildum í uppsjávartegundum. 
Ég man ekki dæmi rekstrar sem skilar jafn vel af sér og til dæmis rekstur Síldarvinnslunnar í Neskaupstað þessi missirin. 
7 milljarða hagnaður á þó ekki meiri veltu en þar er auðvitað fádæma góð afkoma, fádæma góð afkoma og það er í þetta sem við erum meðal annars að vísa. 
Forseti hringir. 
Ef við lítum yfir greinina í heild þá hefur hún mikla burði til að leggja líka af mörkum. 
Frú forseti. Nei, það á væntanlega eftir að gera ráð fyrir því í sjálfu sér. 
Verði verðlagsuppfærslan hærri og verðbólgan eða breyting launavísitölunnar, frekar en neysluverðsvísitalan að ég held, hærri milli ára en menn gerðu ráð fyrir þegar þeir lögðu frumvarpið fram þá er talan röng sem þar kemur fram, persónufrádrátturinn verður þá eitthvað meira en 48 þúsund og eitthvað krónur á mánuði eins og menn voru að giska á að hann yrði. 
Í sjálfu sér á það ekki endilega að hafa áhrif að því tilskildu að laun og tekjur fylgi upp í sama takti. 
Þá helst breytan á báðar hliðar óbreytt, þá á persónufrádrátturinn í sjálfu sér ekki að kosta meira enda sé það þannig að þessir hlutir þróist í sama takti með hliðsjón af verðlagi. 
Væntanlega er þessi tala þá of lág miðað við það sem í stefnir með verðlagsþróun. 
Til að svara þessu með eldsneytisgjöldin, nei, það voru kannski ekki miklar umræður um þetta, aðeins var þetta þó rifjað upp. 
Ég man margar heitar ræður hér og tillögur á síðasta kjörtímabili þegar bensínverð og olíuverð var á svipuðum slóðum og það er í dag, um að það ætti að stórlækka það, það væri verið að drepa alla með þessum bensíngjöldum. 
En nú er annað uppi, nú er hér ekki lagt til að hreyfa neitt við þessu. 
Þó vottar fyrir örlitlu samviskubiti einhvers staðar vegna þess að í nefndaráliti meiri hlutans er svolítið vandræðalegt orðalag um að þetta sé nú ekki eins tilfinnanlegt og ella vegna þess að innkaupsverð á bensíni hafi heldur lækkað. 
Þannig er það afgreitt. 
Frú forseti. Það skyldu nú ekki eiga eftir að verða örlög þeirra sem nú segjast ætla að taka að sér að ná mikilli sátt um þetta mál að finna út að það er hægara sagt en gert. 
Það er auðvelt að elta uppi alla óánægju og ágreining sem rís þegar verið er að lenda stórum og flóknum málum af þessu tagi. 
Þetta snýst vissulega og réttilega, eins og hv. þm. Birgir Ármannsson kom inn á, oft um að finna jafnvægi og settla mál en það er hægara sagt en gert. 
Íhaldssemin er oft mikil þegar komast á áfram með framsækna löggjöf af þessu tagi. 
Varðandi andstöðuupptalningu þá hina miklu sem hér kom fram í ræðu ráðherrans nei, ræðu hv. þingmanns, tilvonandi ráðherra hugsanlega einhvern tímann síðar á öldinni, þá bið ég hv. þingmann aðeins að gæta sín. 
Er ekki fullmikið í lagt að segja að allir þeir aðilar sem hv. þingmaður taldi upp hafi verið algjörlega á móti málinu? 
Það vill svo til að ég var í sambandi við suma af þessum aðilum sjálfur og það kom í ljós í fleiri en einu og fleiri en tveimur tilvikum að það var kannski eitt einasta efnislegt atriði sem eftir stóð sem sumir sögðu: Ja, ég er ekki viss um að ég sé sáttur við þetta, þetta er kannski ekki nógu vel úr garði gert. 
Aðilar sem voru tíundaðir sem andstæðingar málsins sögðust í raun og veru vera ánægðir með þessa nýju og metnaðarfullu löggjöf að öllu leyti nema einu eða tveimur atriðum. 
Dæmi um vegamálin og aksturinn. 
Þegar maður var búinn að fara yfir það og búið var að eyða þeim misskilningi að það ætti að fara að hefta ferðafrelsi fatlaðra eða loka akstursleiðum sem væru raunverulegir vegir í stórum stíl, stóð eftir ágreiningur um eitt atriði við einn af þessum aðilum sem ég ræddi við. 
Það var hvort leyfa ætti akstur í gegnum Vonarskarð. 
Það er alveg eðlilegt að menn geti verið ósammála um það. 
Ég skil að vísu ekki að nokkrum manni skuli detta það í hug að ætla að fara að leyfa mönnum að aka þar í gegn, en það er bara efnislegt. 
Forseti hringir. 
Þannig var þetta í sumum tilvikum. 
Ég vildi því gjarnan að hv. þingmaður kæmi aðeins betur að þessu, ég veit að hann vill ekki fara offari. 
Herra forseti. Það er nákvæmlega það sem við skulum gera. 
Það var tekin um það ákvörðun á sínum tíma hvað var það, 2006 eða 2007? að leggja hinn afkastamikla og dýra streng Danice og stórbæta þar með fjarskiptasamband Íslands við útlönd og auka öryggi. 
Það var meðal annars og ekki síst gert vegna þess Gripið fram í. að það var forsenda þess að hér gæti risið upp gagnaveraiðnaður, Gripið fram í. sem margir hafa trú á og ég hef enn trú á að geti átt eftir að blómgast. 
Síðan varð hér eitt stykki hrun, fyrirtæki lentu í miklum erfiðleikum og auðvitað héldu fjárfestar að sér höndum og nýtingin á strengnum óx ekki eins og menn höfðu vonast til og gert ráð fyrir. 
Hvað átti þá að gera? 
Hv. þingmaður kemur sér undan því að svara því, hefur bara stór orð uppi og hrópar að öðrum. 
En hvað átti að gera? 
Átti að slökkva á strengnum? 
Átti að láta setja hann á nauðungaruppboð með ríkisábyrgð á hluta af lánunum; og við í samstarfi við Færeyinga meðal annars um hluta af málinu? 
Nei, auðvitað var það ekki hægt. 
Auðvitað gengu menn í að leysa þetta mál. 
Það var ekkert annað að gera og hv. þingmaður ætti að venja sig af því að vera með stóryrði um hluti sem hún ætti kannski aðeins að hugsa um áður en hún tjáir sig. 
Gripið fram í. 
Herra forseti. Ég og hv. þm. Pétur Blöndal höfum í meginatriðum valið okkur þá lífsskoðun og þann flokk sem við tilheyrum bæði út frá því að við viljum frekar hafa kerfið einfalt, búa til einfaldan ramma þannig að við veitum einstaklingum og fyrirtækjum sem mest svigrúm og möguleika til að nýta og njóta sinna eigin krafta. 
Það mun skila arði og skilar þegar arði fyrir allt samfélagið. 
Varðandi síðari spurningu hv. þingmanns er ég frekar andsnúin því að fara alltaf í það sem ég hef kallað stagbætt kerfi. 
Við sjálfstæðismenn þurft að sitja undir þeim ásökunum að við höfum alltaf reynt að standa vörð um kvótakerfið og ekki viljað breyta því frá upphafi. 
Það er kolrangt. 
Við fórum meira annars af stað í auðlindanefnd upp úr aldamótunum síðustu og settum á veiðileyfagjald í samvinnu og sátt við þá sem þá áttu hlut að máli. 
Við settum af stað byggðakvóta. 
Það er hægt að gagnrýna hann en hann var samt tilraun til þess að koma til móts við helstu gagnrýnisraddirnar. 
Ég er sammála því að strandveiðarnar séu góðra gjalda verðar. 
Það er ákveðin rómantísk hugsun á bak við þær en þær eru og verða ólympískar veiðar. 
Ég hef verið að draga það fram. 
Menn munu reyna að veiða meira á sem skemmstum tíma, það getur farið allt niður í tvo tíma eða tvo daga hverju sinni. 
Það mun síðan kalla á þrýsting á stjórnmálamenn um að bæta við. 
Þá verður það tekið af einhverjum öðrum. 
Varðandi framsalið hefur hv. þingmaður margoft komið inn á hvað það er mikilvægt. 
Já, framsalið er mjög mikilvægt. 
Ég mun koma betur að því í síðara andsvari mínu og fara yfir það sem hv. þingmaður sagði. 
Það er algjörlega fullkomið framsal, takmarkalaust, gegn því að allur fiskur fari á markað. 
Það er umræða sem ég bíð með þar til í síðara andsvari mínu. 
Herra forseti. Það er ekki annað hægt en að brosa þegar einn af framámönnum Framsóknarflokksins kemur upp og segir: Æ, treystið þið ríkisstjórninni? 
Hver á þessa ríkisstjórn með húð og hári? 
Gripið fram í: Ekki þessa. 
Erum við ekki að tala um rúmlega tveggja ára afmæli ríkisstjórnarinnar sem Framsóknarflokkurinn kom á laggirnar út af því að það var komin heift í Framsóknarflokkinn gagnvart Sjálfstæðisflokknum? 
Gripið fram í. 
Það þurfti að einangra Sjálfstæðisflokkinn, hann var um tíma í þessu kompaníi að ekki mátti ræða við Sjálfstæðisflokkinn af því að það var svo ómálefnalegt. 
Um að gera að hleypa Samfylkingunni og Vinstri grænum að, fyrst sem minnihlutastjórn. 
Framsókn kokgleypti náttúrlega allt, átti að fá stjórnlagaþingið og atvinnumálin og skjaldborgina um heimilin og hvað hafa þeir? 
Þeir hafa ekkert fengið. 
Framsóknarflokkurinn hefur ekki fengið neitt. 
Gripið fram í. 
En við sitjum uppi með ríkisstjórnina. 
Gripið fram í. 
Það eina sem við getum gert er að koma ríkisstjórninni út úr sjálfheldunni sem hún er í og reyna að nálgast hvert mál málefnalega. 
Ekki út frá þessum klassísku skotgröfum sem við höfum allt of lengi verið í, heldur að reyna að taka hvert mál fyrir í einu. 
Þannig reynum við að gera varðandi Icesave. 
Þannig gerðum við við gagnaverið og það er rétt sem ég var minnt á áðan, Framsóknarflokkurinn lyfti ekki litla fingri til þess að koma gagnaverunum í gegn heldur þurfti Sjálfstæðisflokkurinn með hluta af Samfylkingunni að ýta því í gegn og nokkrir Vinstri grænir fengu að vera með meðan fjármálaráðherrann sat hjá. 
Þannig er hægt að gera hlutina. 
Ég og hv. þingmaður sem heitir því fallega nafni Gunnar Bragi Sveinsson Gripið fram í: Kommon! Hlátur í þingsal. deilum sömu skoðun; að vilja koma ríkisstjórninni frá hið snarasta. 
Við skulum ekki gleyma uppruna ríkisstjórnarinnar, hún er upprunnin frá Framsókn og hún á ríkisstjórnina með húð og hári. 
Frú forseti. Ég þakka hv. þingflokksformanni, Gunnari Braga Sveinssyni, fyrir góða og heiðarlega ræðu og nokkuð aðra ræðu en við höfum heyrt af hálfu annarra framsóknarmanna hér í dag. 
Ég vil sérstaklega fagna mjög skýrum orðum hans um Hæstarétt, að hann eigi ekki að sniðganga, að við eigum að virða það sem frá honum kemur. 
Ég vil líka sérstaklega taka undir það sem hann sagði um breiðu sáttina og við eigum að gefa okkur tíma í að fara í breytingar á stjórnarskránni. 
Við vitum að að minnsta kosti þrír samfylkingarmenn munu greiða atkvæði gegn þessu, eða hafa lýst sig andsnúna þessu, auk hæstv. innanríkisráðherra, Ögmundar Jónassonar, sem hefur lýst sig andsnúinn þessari leið. 
Þegar upp er staðið virðist það því vera að framsóknarmenn ætli að tryggja framgang þessa máls og því vil ég spyrja hv. þingmann Forseti hringir. hvort hann telji sig bundinn af því sem frá Forseti hringir. stjórnlagaráðinu kemur. 
Frú forseti. Ég þakka hv. þm. Ásbirni Óttarssyni fyrir mjög góða ræðu þar sem hann útskýrði marga hluti sem menn hafa verið að spyrja um. 
Það er auðvitað ekki hægt að aðgreina þetta mál frá því stóra samhengi sem þetta mál snýst raunverulega um, það er samgönguframkvæmdir og hvernig við getum ýtt þeim áfram. 
Þetta sérstaka mál snýr að því hvernig við getum farið af stað með framkvæmdir á Vaðlaheiði. 
Hv. þingmaður hélt hér ræður á sínum tíma í tengslum við umræðuna um gjaldtöku í vegamálum varðandi Reykjanesbraut, Vesturlandsveg, Suðurlandsveg og síðan Vaðlaheiði og ég spyr hann hvaða nákvæmu skoðanir hann hafi sett fram á sínum tíma. 
Það er fyrsta spurning. 
Önnur spurning er hvort hann geti upplýst, a.m.k. mig og þá þingheim líka, hvaða sjónarmið hafi verið reifuð innan samgöngunefndar af hálfu þeirra sem höfðu ákveðnar efasemdir um þessa leið og þetta mál. 
Gott væri að fá það upplýst. 
Skildi ég hv. þingmann rétt í því að ef þessi framkvæmd kemur ekki til með að gefa af sér þann arð og hagkvæmni sem menn gera kannski ráð fyrir í dag geri hann ráð fyrir því að ríkið muni yfirtaka restina af hlutafélaginu og það muni þá hafa í för með sér útlát fyrir ríkissjóð? 
Er þetta réttur skilningur hjá mér í þessari þriðju spurningu minni til hans? 
