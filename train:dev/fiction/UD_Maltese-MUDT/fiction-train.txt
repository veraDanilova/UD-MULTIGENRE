JAKE JEW NATHAN? 
Krista, tfajla ta' sittax-il sena, b'figura pulita, b'għajnejha żoroq u xagħarha iswed, din is-sena bdiet tattendi għall-ewwel darba ġo skola post- sekondarja. 
Jake, ħabib kbir ta' Krista, huwa ġuvni gustuż ħafna, b'għajnejh ħodor u xagħru kannella ċar. 
Huwa ġuvni qalbu tajba ħafna u jħobb jgħin lil kulħadd. 
Min ma kienx jafhom sew lil Krista u lil Jake kien jgħid li huma għarajjes għax dejjem kont tarahom flimkien, f'kelma waħda, inseparabbli. 
Krista u Jake kienu jgħixu qrib xulxin u ilhom ħbieb sa minn ċkunithom. 
Meta bdew jattendu skola ġdida, għalkemm Krista u Jake għażlu xi suġġetti l-istess, ma nzertawx flimkien fil-klassijiet. 
Waqt lezzjoni tal-Malti Krista iltaqgħet ma' Nathan, ġuvni tal-istess età tagħha li tista' tgħid it-tfajliet kollha kienu ffissati fuqu. 
Dawn it-tnejn malajr saru ħbieb. 
Wara ftit taż-żmien Nathan staqsa lil Krista biex toħroġ miegħu u hi aċċettat għax minbarra li kien jogħġobha fiżikament, il-karattru tiegħu laqatha mill-ewwel. 
Meta Jake sar jaf li bdiet toħroġ ma' Nathan ma tantx ħa gost għax kien sama' xi tfajliet jitkellmu dwaru u ma tantx qalu kliem ta' tifħir. 
Jum fost l-oħrajn, Krista u Jake kienu ftiehmu biex imorru passiġġata u hemm raw lil Nathan miexi ma' tfajla oħra. 
Krista ddispjaċiha ħafna għax ma setgħetx tifhem għaliex għamlilha hekk. 
Jake sab il-kuraġġ biex jistqarrilha li jħobbha u staqsieha biex toħroġ miegħu … 
F'għajnejh għajjiena, il-ħarsa siekta. 
Is-sikta li ilu jġorr miegħu għoxrin sena. 
Għax għoxrin sena ilu, ix-xmara Ġordan imtliet bil-ħars ċass ta' niesu. 
Għax għoxrin sena ilu kellu jaqbad il-ftit ritratti ċassa, bil-ħarsa mċallsa u mtappna ta' ommu u ta' missieru, u jitlaq xi mkien 'il bogħod. 
Għax għoxrin sena ilu spiċċa fuq gżira ċkejkna f'nofs il-Mediterran u baqa' hemm: fuq dil-gżira mneżża' minn kull xmara siekta u mbikkma. 
Ma riedx jaf bi bliet bix-xmajjar għax ix-xmajjar bħan-nanniet, kien jgħid, jirrakkuntaw ħafna stejjer qodma u koroh. 
Għax ix-xmajjar jibku dejjem. 
Sab baħar salvaġġ u kiefer fuq din il-gżira li kien iġiblu miegħu, kull tant żmien, l-istejjer imdemma ta' sħabu u niesu. 
U kien jirrabja mal-blat aħrax. 
Jirrabja għax ma kienx hemm biex jgħinhom. 
Jirrabja għax beża' u telaq u ma kienx se jerġa' jmur lura. 
Jirrabja għax l-affarijiet ma jinbidlu qatt. 
Jirrabja fis-skiet b'għajnejh jistadu s-sewwa fil-bżieżaq imdardar max-xtajta. 
Imbagħad darba sab lilha fuq facebook. 
Ma tantx kien jinteressah jiċċettja ma' nies li ma jafhomx. 
Għalih il-facebook kien biss il-pont trasparenti mad-dinja Għarbija. 
Imma Eva kienet differenti. 
Kienet tħobb tirrakkonta l-istejjer u l-ħrejjef li nibtu mid-Danubju: stejjer qodma u sbieħ. 
U kien saħħru l-mod kif kienet tirrakkontahom. 
Kienu stejjer li għenuh jitbissem u li żammewh 'il bogħod mill-uċuh ċassi fix-xmara Ġordan u mir-rakkonti tad-dwejjaq li l-baħar kien iġib miegħu minn pajjiżu sax-xtajtiet ċkejkna tal-gżira. 
Qaltlu li mhux vera li x-xmajjar kollha għandhom memorji koroh. 
Qaltlu li mhux vera li x-xmajjar kollha laqgħu fihom il-ħars ċass ta' nies innoċenti. 
U hu kien jisma' u jitbissem. 
Xi ftit xettiku forsi imma l-vuċi tagħha biss ukoll kienet tmellsu. 
Qaltlu l-istorja tal-mara ħdejn ix-xmara li tbigħ il-fjuri sempliċi lill-irġiel biex jagħtuhom lin-nisa tagħhom; u meta jasal il-lejl u jkun fadalilha ftit fjuri, titfagħhom waħda waħda fix-xmara biex anki hi timtela bil-kuluri. 
U qaltlu li ma' kull fjura li l-mara titfa' tinbet storja ta' mħabba. 
M'emminx. 
Ovvja li m'emminx. 
Dar-romantiċiżmu kien beda jdaħħqu aktar minn xejn imma l-ħsieb ta' dil-mara ħdejn ix-xmara tbigħ il-fjuri ma setax ineħħih minn moħħu, u r-ritratt ta' Eva hemm fuq facebook, dejjem daħqan, kien sar iktar minn sempliċi ritratt ċass. 
Jorqod u jqum beda jaħseb fuqha biss. 
Bil-lejl kien saħansitra beda joħlom iljieli twal ta' mħabba ħdejn id-Danubju. 
U ħolom li qed ipoġġilha l-fjuri kkuluriti fuq sidirha abjad. 
Darba waħda staqsietu jekk qattx ħasibha biex imur jaraha. 
"Ejja," qaltlu. 
"Ejja int," qalilha. 
Imma hi ma kellhiex ħsieb li żżur gżira bla xmara. 
Allura ċeda. 
Wara kollox kien ilu ma jsiefer. 
Kien nesa x'jiġifieri ssiefer. 
Staqsieha kif se jsibha u qaltlu, "issibni ħdejn ix-xmara." 
U daħaq. 
Qalilha li hekk mhux biżżejjed biex jiltaqgħu. 
" Ejja, " qaltlu, " biex tara l-ilma miexi tax-xmara bħal liżar kbir, ejja biex tismagħha tirrakkontalek l-istejjer ta' mħabba. 
U tibżax, lili ssibni żgur. 
Twasslek hi għal għandi. 
Dik kienet l-ewwel darba f'għoxrin sena li telaq mill-gżira biex imur ifittex l-imħabba ħdejn id-Danubju. 
Kien ċert li kienet ġennata mill-kbar. 
Għax hu kien tip prattiku s-soltu, ir-romantiċiżmu jqażżu sal-punt tan-nawsja, u ħafna drabi ma jemminx fl-imħabba. 
Ħalef li ma kellux jaqa' għal xmara oħra ta' dmugħ. 
Ma kellux iħalli d-Danubju tisseduċih. 
Imma xorta waħda kien jinsab fuq l-ajruplan lejn Budapest biex ifittex lil Eva, sabiħa u misterjuża, li sar jafha biss fuq facebook, u bla indirizz, wara kollox, forsi ma jsibhiex, imma anki din, fiha nfisha, kienet sabiħa. 
Le, ma kienx inkwetat għax fl-aħħar mill-aħħar jekk Eva ma teżistix, kellu jqatta' biss ftit jiem fil-lukanda ta' ħdejn il-pont tal-ktajjen u mbagħad iparpar lura mnejn telaq. 
Ix-xmara ma rrakontatlu l-ebda storja fis-sigħat bikrin ta' wara nofsinhar. 
Fakkritu biss fix-xmara ta' pajjiżu u ħallietu waħdu jibki l-memorja tagħhom... 
Ħalef li din kienet l-ewwel u l-aħħar darba li se jżur belt bix-xmara għaddejja siekta. 
U jekk ma jsibx lil Eva kien se jippakkja kollox u jmur lura l-ajruport dakinhar stess. 
Imma filgħaxija, meta x-xemx kienet għadha mdendla, ra tfajla bil-fjuri f'idejha tistenna lil xi ħadd jiġi jixtri. 
U resaq bil-mod biex jara min kienet. 
Hi kienet. 
Is-sabiħa Eva tal-ħafna stejjer u l-ħafna ħrejjef. 
Fil-pront għarfitu u tbissmet. 
U għal ftit waqtiet, sa ma niżlet ix-xemx ma tkellmux. 
Imbagħad tefgħu l-fjuri li kien fadlilha fix-xmara, "għal niesek," qaltlu, "għal niesek li nqatlu u tefgħuhom fix-xmara." 
Kellha appartament ċkejken Eva, kollu njam iżaqżaq ma' kull pass umli li tagħmel. 
Kċina li tesa biss persuna waħda, sufan u mejda qodma u żlugati u kamra tas-sodda bit-tojlit u xawer ġo fiha. 
U kien hemm bieb ieħor li dehrlu li kienet il-kamra tal-imbarazz. 
Stħajjel li kienet żgħira bħall-bqija tal-kmamar l-oħra u li malli tiftaħ il-bieb jisplodi kollox għal wiċċek. 
Kielu u nħabbu u pejpu sigarett wara l-ieħor, u ma' kull ċikka li ntfiet intemmet storja oħra. 
Kien fit-tieni lejl li qam biex jixrob ftit ilma u ra dawl ċkejken ħiereġ mill-kamra li skontu kienet tal-imbarazz. 
Imma fil-fatt kien mar żmerċ. 
Ma kinitx kamra tal-imbarazz għax kieku ma kienx hemm id-dawl ħiereġ u l-bieb imbexxaq, għax kieku, kif stħajjel hu, l-imbarazz kien ikun qed jittawwal mill-bieb u minn dal-bieb kien hemm biss kalma ħierġa u ftit dawl bati. 
Ma resaqx iktar, xorob ftit ilma u reġa' mar fis-sodda jistennieha tiġi tgħannqu. 
Ma jafx ġietx għax x'aktarx laħaq raqad. 
Imma l-għada filgħodu, xħin Eva kienet qed tinħasel mar jipprova jidħol fil-kamra, għax qal f'qalbu, x'seta' kellha dil-kamra isbaħ minn raġel għarwien fis-sodda. 
Il-bieb sabu msakkar. 
Qatt ma kienet kelmitu fuqha u meta filgħaxija staqsieha x'hemm fiha qaltlu li hemm il-memorji ta' niesha u li għalih ma kienu jfissru xejn. 
L-aħħar lejl ta' nbid u mħabba, sigaretti u stejjer, kien wieħed mill-iktar intimi. 
Stedinha biex tmur għandu. 
U qaltlu li kien diffiċli tħalli lil niesha warajha. 
Qaltlu biex jerġa' jmur iżurha u wegħedha li jmur ma jdumx. 
U kien dak l-istess lejl, l-aħħar lejl, li reġa' qam bil-għatx, wara ħolma ftit skabruża, ftit skifuża, u hekk kif ħareġ mill-kamra, sab l-istess bieb tal-kamra ċ-ċkejkna mbexxaq, b'dawl bati inkejjuż. 
U mexa lejha bil-mod, jipprova ma jħallix l-injam ta' taħt saqajh jikxfu, bexxaq il-bieb bil-kalma u ħass riħa stramba tifggħu. 
"Hawnhekk ħadd qatt ma jidħol," semagħha tgħidlu. 
" Aħfirli Eva, imma mhux l-ewwel darba li rajtek f'dil-kamra kemm ili hawn u ddum ma terġa' tidħol fis-sodda. 
Qabditni l-kurżita. 
Xi tkun din il-kamra riħa ta'... riħa ta' mewt? " 
Dak il-ħin, Eva xagħlet id-dawl u l-kamra mtliet ħars mitfi. 
Kull ħajt kien mimli ritratti tan-nies. 
Kull ritratt kien ċkejken bħal dak tal-passaport, u kien ippinjat mal-ħajt. 
Kull ħajt, l-erbgħa ħitan kienu mimlija ritratti, wieħed ħdejn l-ieħor minn saqaf sa art. 
Imbagħad ħares fuq rasu u anki s-saqaf kien inċanat bihom, iħarsu lejh. 
Hi biss kienet qed tħares lejn l-art dak il-ħin. 
Eva biss. 
" Dawn niesi, " qaltlu, " li nqatlu u ntefgħu fid-Danubju. 
Kieku għedtlek bihom qabel, ma kontx tiġi. " 
U dak il-ħin lemaħ f'għajnejha għajjiena l-ħarsa siekta. 
Kienu ġabuh dahru mal-ħajt. 
Daħak, għax fil-veru sens tal-kelma, kien jinsab bilqiegħda ma' l-art, dahru ma' blata kiesħa. 
Fuq ħoġru kellu ħatar iswed, b'ras tonda. 
Idejh imċappsa bid-demm, mhux minn tiegħu, iżda minn ta' sid il-ħatar. 
Ħwejġu kienu mċarrtin, kien migruf minn fuq s'isfel, il-kaxxa ta' sidru tuġgħu bid-daqqiet li kien qala' fil-ġlieda. 
Kellu siequ l-leminija misluħa u taħarqu kull darba li l-għaraq beda jaqa' fil-ġerħa. 
"Ġejjin mgħallem!" għajjat Damjan li kien bilwieqfa ftit passi 'l bogħod, jittawwal lejn l-għelieqi ta' taħthom. 
Kuġinuh, Sa-marin, kien bilqiegħda fuq blata oħra faċċata tagħhom, dahru lejhom u jħares in-naħa l-oħra. 
Kull ma huma iżgħar minni ftit snin, u xorta jsejħuli mgħallem. 
Imma żgur kienu iżgħar? 
Kienu ħafna ikbar! 
Daħħal idu fil-but tal-ġlekk skur li kien liebes, u ħareġ mazz karti, mqattgħin minn naħa waħda. 
Kienu diġà mċappsin sew bid-demm, għax kien ilu triq sħiħa jdaħħal idu fil-but biex ikun żgur li għadhom hemm. 
Ħares lejhom u tbissem. 
Kull karta kienet miksija b'kitba rqiqa sabiħa, isem wara isem, wieħed wara l-ieħor. 
Tewa l-karti f'erbgħa u deffishom fiż-żarbuna. 
Issa li kien irnexxielu jakkwistahom, kien se jagħmel li jista' biex ma jitlifhomx. 
Min jaf kemm se jinkorla la jsib il-paġni mqattgħin! 
Ħallieh ħa jinkorla. 
Iċ-ċuċata li ma stajtx nisraq il-ktejjeb sħiħ. 
U kieku qatt iżjed attent, kien ikolli l-imfetaħ ukoll! 
Issa kellu l-ħatar x'jieħu ħsieb. 
"Ersaq 'l hawn Damjan." 
It-tifel, boċċu boċċu, b'wiċċu mfaqqa', ruxxan mill-ġiri kollu li kienu ġrew, resaq maġenbu u l-Anġlu nġibed miegħu u qam bilwieqfa. 
Kien għajjien. 
Kien ilhom sitt sigħat jiġru bla waqfien, u issa kien ilhom ma jorqdu jumejn. 
Ħali iċ-ċinturin u fetaħ il-buttuna tal-qalziet. 
Daħħal il-ħatar fil-qalza maġenb siequ l-leminija, u reġa' qafel kollox. 
Imbagħad ħareġ maktur mimli demm mill-but u qattgħu biċċiet u rabathom ma' siequ. 
Mexa żewġ passi biex jara kif iħossu. 
Min jarah jgħid li weġġa' siequ u ma jistax jimxi sew fuqha. 
"Reskin mgħallem!" reġa' sejjaħ Damjan, li kien reġa' ħa postu jħares 'l isfel. 
"X'ħa nagħmlu?" 
" Ma nistgħux naħarbu iżjed. 
Ħallihom jaqbduna. " 
Iż-żewġt itfal daru jħarsu lejh b'għajnejhom mimlija biża'. 
"Tinkwetawx," qalilhom bi tbissima, iżda ma tantx kien ta' sabar, lanqas għalih innifsu. 
Kien jaf x'ser jagħmlulhom, dawn in-nies ma kellhom stonku joqtlu lil ħadd. 
Jista' jkun li lit-tfal jeħduhomlu, jżommuhom hawn, iżda lilu jibagħtuh lura żgur. 
Illum stess. 
Ħamsa u għoxrin kienu wisq għalihom it-tlieta. 
Ma kienx jiddubita miż-żewġt itfal, kienu wrewh diġà xi jsarrfu. 
Iżda mhux kontra ħamsa u għoxrin f'daqqa. 
Issa nħallihom jaqbduni, x'aktarx jagħmluli xi diskursata l-Kunsill tad-disgħa ... tat-tmienja issa! ... u jitfgħuni 'il barra. 
Ix-xemx kien għadha kif niżlet xi ftit waqtiet ilu u x-xefaq kien għadu ħamrani. 
Kienu jinsabu fuq Ras il-Pellegrin, moħbija bejn erba' blatiet kbar weqfin, donnhom snien ippuntati telgħin 'il fuq lejn is-sema. 
Ma kellhomx fejn jaħarbu iżjed. 
" Damjan, Sa-marin, isimgħuni. 
M'għandniex ċans kontrihom illum. 
Ħalluhom jiġu. 
Jasal iż-żmien meta nkunu aktar lesti, u nieħdu lura dak li hu tagħna. 
Issa agħtuni daqqa t'id, żommuni ħalli nagħmel ta' bir-ruħi li ma nistax nimxi sew, b'hekk ma jiħdulix dak li ġġilidt għalih. " 
Damjan u Sa-marin resqu qribu, wieħed kull naħa u straħ magħhom, imbagħad baqgħu jistennew hemm. 
F'daqqa waħda ħass leħen f'moħħu, leħen li kien sar jagħraf u jistmerr. 
" Oħroġ minn hemm! 
Nafu fejn kiegħed tinħeba, m'għandekx fejn taħrab iżjed. 
Xerridt id-demm fejn katt ma kien nxteredt, żrajt il-mibegħda fejn kien hemm l-imħabba, skejtna l-għira u dewwaktna l-ħażen. 
Oħroġ ja assassin. " 
Ftit wara, leħen oħxon u qawwi nstema' jidwi mal-blat tal-Ġnejna minn taħthom. 
" Il-ħin tagħkom wasal. 
Oħorġu fil-beraħ. " 
Mikiel taptap tnejn fuq spallet it-tfal. 
"Imxu," u t-tlieta li huma ħarġu minn wara l-blata wieqfa li kienet qed taħbihom. 
Waqfu hemm jistennew. 
Mingħajr ma ntqalet kelma oħra, il-ħamsa u għoxrin għassies daru dawra mejt magħhom u bla kliem u bla sliem ġagħluhom jimxu 'l isfel lejn il-wied, minn fejn bdew telgħin bil-mod il-mod lejn Wied is-Santi. 
Baqgħu mexjin għalkemm kien beda jidlam, b'Mikiel miexi bejn Damjan u Sa-marin izappap. 
Il-qamar tela' nofsu mixgħul, nofsu mudlam, u fid-dawl fiddien tiegħu imxew fis-skiet lejn Ħaġar Qim. 
Fuq barra tal-Maqdes l-għassiesa waqfu, imbagħad ħames għassiesa daħħlu lil Mikiel ġewwa ċirku tal-ġebel impoġġi fl-art, kull ġebla tiddi lewn il-qamar, u waqa' għarkupptejh fin-nofs taċ-ċirku. 
Iż-żewġt itfal ħarbu minn idejn l-għassiesa l-oħra li kienu waqfu barra u daħlu fiċ-ċirku maġenbu. 
" Damjan, Sa-marin, ejjew lura. 
Dik mhux il-ħajja li tridu!, " għajjat Abram. 
Iżda t-tfal kull ma għamlu xenglu tnejn rashom, imbagħad poġġew idejhom fuq spallet Mikiel, biex juruhom x'fiħsiebhom jagħmlu. 
Ix-Xiħ mexa lejn il-Bieb u daħħal il-muftieħ f'postu, imbagħad mexa lura u wieħed mill-għassiesa li kien hemm ġewwa ċ-ċirku dawwar il-muftieħ. 
Dawl qawwi feġġ quddiemhom mis-smewwiet. 
Ix-Xiħ ħares lejhom. 
"Morru u terġgħux tiġu 'l hawn." 
12 - L-ewwel snin bħala għalliem 
Skola: Qisha dar kbira apposta ghat-tfal. 
Dawn kollha jġorru magħhom basket jew bagalja mimlija kotba u pitazzi. 
Darba għaddieli minn moħħi li forsi t-tfal imorru t'dal-post biex jitgħallmu xi haġa. 
Iżda ma jistax ikun. 
Li kieku kien hekk, kieku t-tfal mhumiex daqshekk kattivi magħna l-annimali, storbjużi, arditi u giddibin. 
U jekk tarawhom ħerġin mill-iskola: iwerżqu, jimbuttaw u jiġġieldu, żgur taċċertaw ruħkom li hemm ġew ma jkunu tgħallmu xejn. 
Jien aktar naħseb li t-tfal imorru l-iskola bħala kastig. 
- Il-Ktieb tal-Fenek l-Aħmar 
Xahar u nofs wara l-mewt ta' ommi bdejt ngħallem fl-iskola primarja taż-Żejtun. 
Kont applikajt biex jibagħtuni f'dik l-iskola u ġietni żewġ. 
Mill-grupp li konna studenti flimkien il-Kulleġġ, kienu bagħtu tlieta minna ż-Żejtun: Frans Mercieca, Michael Psaila u jien. 
L-ewwel esperjenza tiegħi fil-klassi xejn ma kienet waħda sabiħa. 
Kienu tawni ngħallem il-klassi 3C (l-ekwivalenti tal-Year 5 tal-lum) u meta ġbart lit-tfal mil-lista li tawni u mort fil-klassi li indikawli, insib li l-kamra kienet art u saqaf. 
Baħħ. 
Wieħed mill-għalliema qalli: "Issa għid lill-purtinar iġiblek il-bankijiet!" 
Il-Kulleġġ tgħidx kemm kienu jgħidulna li l-ewwel impressjoni tagħna mat-tfal hija kruċjali, li mill-bidu nett jeħtieġ nurihom x'se jkunu l-parametri tagħna, l-ambjent li rridu nibnu... eċċetra eċċetra. 
U jien ħadt lit-tfal ġo klassi vojta! 
Sa ma wasal il-purtinar, ippruvajt inkellimhom ftit, bilwieqfa b'daharhom mal-ħajt tal-klassi. 
Ma nafx jekk kinux ħassew li fil-klassi tiegħi se jsibu ruħhom daharhom mal-ħajt! 
Sa fl-aħħar il-purtinar wasal. 
"Ħeqq... bankijiet żejda m'għandniex," qalli malli lemaħ il-klassi battala. 
"U blackboard u mejda u siġġu u cupboard," kont pront weġibtu. 
Beda jħokk rasu. 
"Issa nara mnejn illaqqatlek xi ħaġa," qalli. 
U tassew kelli klassi tat-tilqit: bankijiet imżegilgin, blackboard ta' qabel il-gwerra, mejda li wiċċha jfakkrek f'mappa tal-underground ta' Londra u gwardarobba b'żewġ ċappetti neqsin. 
Xtaqt kieku xi ħadd mill-Brothers u l-lecturers tal-Kulleġġ kellu jiġi jagħti titwila f'dil-klassi tiegħi. 
Forsi kellu raġun dak ix-xi ħadd li kien qalilna li meta tibda tiffaċċja l-klassi trid tinsa dak kollu li tkun tgħallimt. 
Dik il-ġimgħa stess kont bqajt l-iskola wara l-ħin; tajt passata undercoat lill-blackboard (biex tal-anqas seta' jkun konsistenti ma' ismu), irranġajt iċ-ċappetti tal-gwardarobba, issudajt kif stajt il-bankijiet li kienu ċaqlembuta u ksejt il-mejda tiegħi bil-kartun u brownpaper. 
Din l-operazzjoni bqajt nagħmilha minn żmien għal żmien, għax il-bankijiet kienu dejjem sejrin mill-ħażin għall-agħar. 
Ħafna mit-tfal li kelli dik is-sena kienu fuq ruħhom ġmielhom. 
U jien, moħħi mimli bl-idealiżmi tal-Kulleġġ, xejn ma kont tolleranti. 
Kont irrid kollox kif għandu jkun u meta bdejt nara li m'iniex nilħaq l-għanijiet tiegħi, bosta drabi kont naqta' qalbi. 
Niftakarni ngħid: " Imma jien x'fettilli sirt għalliem... hawn, imsakkar mat-tfal il-ħin kollu. 
Jekk tħallihom minuta waħidhom imqar sa ma tmur sat-toilet jagħmlu straġi! " 
Kien hemm waqtiet meta bdejt nikkunsidra serjament li nfittex xogħol ieħor. 
L-unika tama u konsolazzjoni li kelli kienet li forsi xi darba mmur ngħallem fi skola sekondarja biex minflok naħli l-ħin ngħallem ir-Reliġjon, il-Matematika, il-Ġografija, in-Nature Study u s-suġġetti l-oħrajn kollha (li lili qajla kienu jinteressawni), nibda ngħallem biss l-aktar żewġ suġġetti għal qalbi: il-Malti u l-Arti. 
Reno Caruana 
Iżda għalkemm matul din l-ewwel sena tiegħi xejn ma kont kuntent, kien hemm ftit fatturi li kont inħosshom jibbilanċjawli dawn id-dwejjaq. 
Waħda minnhom kienet il-ħbiberija ma' Reno Caruana. 
Lil Reno kont ili li sirt nafu. 
Kien akbar minni xi 10 snin, għamel żmien ħabib ma' ħija Rene u meta konna noqogħdu fid-dar ta' Triq San Piju X, ġieli anki ġie għandna. 
Reno kien bniedem ta' kultura kbira: kien idoqq il-vjola, appassjonat bil-mużika serja, iħobb il-letteratura, jaf l-Esperanto, u fuq kollox bniedem umli u kwiet li dejjem lest jisimgħek. 
Fil-brejk konna nqattgħu ħafna ħin flimkien, nippassiġġaw u nitkellmu fuq dawn is-suġġetti li semmejt. 
Reno introduċieni mal-mużika serja, mas-sinfoniji ta' Beethoven, mal-orgni ta' Bach, ma' Mozart, Ravel, Stravinski, Tchaikovski u l-bqija. 
Sa dak iż-żmien kien mingħalija li l-mużika serja tibda u tispiċċa fl-opra lirika. 
Mhux l-ewwel darba li kien iġibli tapes (open real) ta' xi sinfonija u fil-brejk noqogħdu nisimgħuha flimkien fuq dak it-tape recorder famuż tiegħi. 
Hekk kont smajt għall-ewwel darba l-Ħames Sinfonija ta' Beethoven, fil-klassi tiegħi matul il-brejk, b'Reno b'subgħajh lesti fuq il-buttuna tal-pause biex meta jidhirlu jwaqqaf il-mużika u jikkummentali dwar dak li jkun ġej. 
Bil-mod il-mod jien u Reno sirna ħbieb kbar. 
Meta żżewwiġt bdejna mmorru għand xulxin ta' spiss: fil-Milied, barbikjus fis-sajf, u passiġġati l-Ħdud waranofsinhar. 
X'aktarx konna nkunu grupp ġmielu: Frans Mercieca, Joe Huber (li kont iltqajt miegħu l-kulleġġ meta jien kont freshman u hu senior, u li kien ġie jgħallem it-Taljan fiż-Żejtun), Charles Vella Haber u Vince Piccinino, ilkoll bin-nisa tagħna u t-tfal. 
Reno kellu karattru uniku. 
Minn barra jidher serju, awstier u jġiblek suġġizzjoni, iżda malli jkun fi grupp ta' ħbieb intimi kien jibda jirrakkonta ċ-ċajt bl-istess solennità tipika tiegħu u jaqsam lil kulħadd bid-daħk. 
Dawn sħabi li għadni kemm semmejt żgur jiftakru f'dik l-ikla tal-Milied li konna għamilna fid-dar ta' missieri, meta Reno beda jirrakkontalna ċajta minn tiegħu, li tant kien beda jżewwaqha u jħawwarha li fl-aħħar spiċċajna nitolbuh bil-ħniena biex jieqaf għax kulħadd ħassu sa jaqla' dak kollu li kien kiel. 
Meta kont ippubblikajt il-ktieb ta' poeżiji għat-tfal Dawra Durella u miegħu ppubblikajt ktejjeb ta' notamenti għall-għalliema, kont tlabt lil Reno biex jikkomponili l-mużika għal xi wħud mill-poeżiji. 
U Reno feraħ bil-proposta tiegħi u niftakru jgħidli: " Bis-saħħa tiegħek erġajt bdejt nikkomponi xi ħaġa. 
Kont qed nibża' li nsejt kif! " 
Jien u Reno konna morna nitgħallmu l-karozza flimkien għand L-Akkwati taż-Żejtun. 
Reno xi drabi kien jippanikja mix-xejn u dakinhar li morna għat-test kien eċċitat ħafna u spiċċa biex m'għaddiex. 
Dil-ħaġa tgħidx kemm kien ħadha bi kbira u naħseb li kieku ma kinitx l-insistenza tiegħi (u ta' oħrajn) kien jabbanduna kollox. 
Ftit wara li żżewwiġt kont bdejt nitgħallem l-Esperanto. 
Reno kien silifni ktieb tas-sensiela Teach Yourself u bdejt nitgħallmu waħdi. 
Kont naf li l-Esperanto kien tassew għal qalbu u llum nirrealizza li l-għan ewlieni tiegħi ma naħsibx li kien l-Esperanto nnifsu, imma li bis-saħħa t'hekk, jien u Reno jkollna ħaġa oħra komuni bejnietna. 
Imma l-ħbiberija tagħna kellha tintemm qasir il-għomor. 
Reno miet ħabta u sabta fit-22 ta' Settembru 1976 meta kellu biss 41 sena. 
Il-mewt tiegħu mhux biss ħasditni u farrkitni emozzjonalment, imma kont anki bdejt nagħmel iljieli ma norqodx u bdejt anki nħoss qtugħ ta' nifs u wġigħ fuq sidri. 
Sa fl-aħħar Stella bdiet tissikkani biex immur inkellem tabib. 
Insejt għand min kont mort, imma dan it-tabib mill-ewwel induna x'kienet il-biċċa. 
Wara li nviżtani kien qalli: " Forsi dan l-aħħar għaddejt minn xi żmien diffiċli. 
Ħadt xi xokk? 
Mietlek xi ħadd?" 
Għadni sal-lum xi drabi noħlom b'Reno ħolm stramb u biżarr li aħjar inħallih mistur. 
Kull meta kont naqra xi ktieb dwar Il-Ħajja l-Oħra, u xi ħadd jirrakkonta li meta kien f'xifer il-mewt ra lill-għeżież tiegħu jistennewh, kont dejjem nixtieq u nittama li 'l Reno għad insibu jistennieni u nkomplu nitkellmu fejn ħallejna. 
31. Il-Mappa għall-Ħelsien 
Il-Ġimgħa, 17 ta' April 2020 
Temperatura: 16 ° C 
Sibt mappa biex noħorġu minn haw, kitbilha. 
Fej sibtha? staqsietu Elizabeth. 
Irbaħtha. 
Kelli noqtol għaliha. 
Lesta? 
Jien iva. 
Se nkun nista' noħroġ? 
Se tħallini noħroġ? 
L-eċċitament li kienet qed tħoss Elizabeth waqt dan id-djalogu elettroniku kien qawwi, jekk mhux iktar, daqs dak li kienet tħoss meta kien għad kellha biss seba' jew tmien snin, meta dawn l-istejjer kienu jinħassu iktar reali mir-realtà ta' kuljum. 
Skont din il-mappa nistgħu nevitaw il-kanċell u ngħaddu minn taħt l-art. 
Hemm passaġġ. 
Haw labirint sħiħ ta' passaġġi taħtna. 
Ilhom imħaffra sekli sħaħ. 
Jekk tieħu triq b'oħra ma ssibx irkaptu. 
Irridu torċ, issuġġeriet. 
Għandi waħda. 
Lesta? 
Iva. 
Ma nistgħux immorru flimkien. 
Se nkun waħdi? staqsietu, kważi ttegħem is-sens ta' biża' marbut ma' din l-avventura. 
Se nibda jien. 
Int inżel warajja. 
Niltaqgħu n-naħa l-oħra. 
Tajjeb? 
Owkej. 
Niltaqgħu n-naħa l-oħra tal-Kanċell bħal-lum ġimgħa. 
Tiftakar fejn qiegħed? 
Elizabeth f'daqqa waħda ntebħet li André kien qed jirreferi għall-kanċell tal-iskola nnifsu. 
Ma kienx qed jistidinha li jerġgħu jiltaqgħu fuq il-Magna, iżda li jiltaqgħu fil-verità. 
Iva, wieġbet. 
Kif nista' ninsa? 
Narak bħal-lum ġimgħa. 
Hemmhekk se nkun. 
