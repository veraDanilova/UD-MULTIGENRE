È presente oggi in Aula a seguire i nostri lavori una rappresentanza di studenti dell'Istituto tecnico commerciale «Guido Piovene» di Vicenza, ai quali rivolgiamo il nostro saluto. 
Signor Presidente, l'emendamento che vado a illustrare è unico e anche relativamente semplice. 
Esso chiede di scomporre l'articolo 1 del disegno di legge, lasciando soltanto i commi 5- ter e 5- quater che, di fatto, sono autonomi nella portata e non scardinano la filosofia e l'impostazione del provvedimento. 
Non solo chi parla, ma anche le associazioni che si occupano di affidamento dei minori e delle famiglie originarie, hanno visto con una certa preoccupazione il capoverso 5- bis, che si intende inserire all'articolo 4 della legge n. 184 del 1983. 
Anche il fatto di prevedere una data e di lasciare quella che, con una brutta parola, si può chiamare la via preferenziale o la prelazione della famiglia affidataria nella successiva adozione dei minori, crea non pochi rischi. 
Ci sono due sentenze recentissime, una del tribunale di Firenze e una del tribunale di Bologna, che concludono dei procedimenti, il primo dei quali è durato due anni e il secondo - quello del tribunale di Bologna - è durato addirittura sette anni, che hanno visto minori in affidamento, prima presso famiglie e poi presso comunità familiari. 
Questi due casi - e spero che non siano gli unici due casi occorsi nel Paese - hanno visto, per fortuna, la ricomposizione del nucleo familiare originario. 
Quindi, per questi minori - per questi figli sballottati addirittura per sette anni - si è riusciti a definire le condizioni per la ricomposizione del nucleo familiare originario. 
Dunque, questi figli sono tornati con la propria madre originaria. 
Dovremmo quindi discutere delle situazioni che hanno determinato gli affidamenti, e desidero ringraziare la collega Mussini e gli altri firmatari dell'ordine del giorno G100 che hanno portato l'attenzione sul «vivo» del problema. 
L'articolo 403 del codice civile prevede una forma molto veloce di affidamento, quando ricorrano delle condizioni, una delle quali, ad esempio, è il giudizio sulla non adeguatezza del nucleo familiare o sulla insalubrità dei luoghi in cui vivono tali ragazzi. 
Se andassimo a guardare l'adeguatezza di tutti i genitori del Paese o addirittura la salubrità di tantissimi siti ed edifici in cui vivono le famiglie italiane, probabilmente, interpretando la norma alla lettera, ci sarebbe il rischio di avere una quantità infinita di minori che risulterebbero nelle condizioni di dover essere affidati. 
Questa dovrebbe essere l'estrema ratio, ma poiché nella stragrande maggioranza dei casi ciò avviene per ragioni economiche, ovvero per il fatto che la famiglia si trova a perdere il lavoro - come capita sempre più facilmente - e di conseguenza a non riuscire a pagare l'affitto dell'immobile in cui vive, a subire uno sfratto e a non trovare un luogo adatto in cui vivere. 
Tante famiglie si possono dunque trovare in questa condizione. 
Dal momento che le situazioni di affidamento dovrebbero servire temporaneamente per consentire poi il rientro nella famiglia originaria, il problema va spostato sugli aiuti e sulle attenzioni, che la comunità dovrebbe mettere al centro della propria azione: 
la famiglia originaria va sostenuta nel momento in cui si trova in condizione di non poter svolgere un'attività di formazione, di crescita e di istruzione nei confronti dei propri figli. 
Il secondo aspetto deficitario del provvedimento in esame è il fatto che si fa riferimento alle «comunità famiglia», quando non esistano famiglie affidatarie, ma le comunità famiglia non esistono. 
Non esistono cioè le comunità famiglia intese come le intendeva la norma originaria, ovvero degli ambienti che replicano l'ambiente genitoriale. 
Le comunità famiglia sono - ahimè - quelli che, con una parola oggi desueta, erano gli «orfanotrofi» di una volta, gestiti da laici o da organizzazioni religiose. 
Manca dunque anche quello che prevede la legge, a proposito delle comunità famiglia. 
Pertanto bisognerebbe costruire un sistema di garanzie, prevedere le comunità famiglia, se non ci sono genitori affidatari, e un'assistenza economica nel momento in cui un nucleo familiare si trova effettivamente a non riuscire a svolgere le normali attività, perché il nucleo portante è questo. 
Mettiamo il caso che i tribunali dei minori, volendo smaltire (questo è anche il leitmotiv ), velocizzare e rendere più efficiente il sistema della giustizia, decidessero, se noi ponessimo alcuni termini temporali, che decorsi due anni alla famiglia affidataria vengano dati in adozione i figli. 
Quanti nuclei, a quel punto, andremmo a scardinare? 
Ho portato solo due esempi, perché il sottoscritto ha una visione parziale delle cose, ma se accade - ci sono sentenze che lo testimoniano - che dopo sette anni i figli sballottati possono rientrare nel nucleo originario, non facciamo l'errore di dire che dopo due anni questi figli vengono adottati dalla famiglia affidataria perché tanti magistrati, anche in buona fede, con questo provvedimento chiuderebbero tanti fascicoli e farebbero statisticamente anche «bella figura» perché si chiudono le pratiche e si definiscono le cause. 
Per tutti questi argomenti, che avrò magari anche elencato in modo confuso, credo sia opportuno mantenere questa previsione, perché chi può negare che si creino legami affettivi tra gli affidatari e i ragazzi, che riconoscono tanti come secondi genitori o verso cui sentono un senso di gratitudine per tutto quello che hanno fatto che rimarrà per tutta la vita? 
Questi rapporti affettivi non si possono confutare, però stabilire che questo farà scattare dopo un certo numero di anni l'adozione nei loro confronti è estremamente pericoloso. 
Se noi leggiamo con attenzione i commi successivi vediamo che si dice innanzitutto di ascoltare i minori, ancorché minori di dodici anni se in grado di avere un minimo di coscienza e di capacità di discernimento. 
Si dice, inoltre, che l'adozione effettuata dopo lo screening, la dichiarazione di adottabilità, il fatto che il minore faccia richiesta di tornare nella famiglia di origine oppure in altra famiglia e tutto ciò che risponde all'interesse del minore deve essere messo come preambolo al tutto, prima di poter definire la questione con l'adottabilità finale. 
Rimane pertanto in piedi lo spirito, il caposaldo di questo rapporto affettivo, che, se esiste e il minore lo preferisce, può essere la strada giusta, ma togliendo il primo punto, cioè il capoverso 5- bis, eviteremmo pasticci irreversibili nell'interesse dei minori. 
Signor Presidente, mi soffermo in primo luogo sugli emendamenti che ho presentato riferiti al capoverso 5- bis in quanto tale norma viene a collocarsi in una situazione che non è affatto chiara. 
In esso si parla infatti di prolungato periodo di affidamento, ma ci troviamo in una tale situazione per cui in Italia non è chiaro cosa si intenda per prolungato affidamento e, come ha detto anche il collega prima di me, ci sono degli allontanamenti che vengono fatti in una maniera assolutamente discrezionale e del tutto non corrispondente a reali pericoli. 
Per esempio, abbiamo in atto ancora l'articolo 403 del codice civile, riguardo al quale ho presentato anche un disegno di legge di modifica perché lascia dei margini a queste procedure di allontanamento discrezionali che occorrerebbe in qualche modo cambiare e tutelare. 
È per questo che ritengo assolutamente indispensabile modificare il capoverso 5- bis. 
Qualora non fosse possibile una modifica, chiederei di sopprimerlo, perché non è quanto si può chiedere in un momento in cui non c'è chiarezza. 
Come Movimento 5 Stelle, siamo favorevoli ad accordare una corsia preferenziale per l'adozione alle famiglie che hanno già in affidamento i figli ed hanno quindi instaurato legami positivi con loro. 
Non possiamo però disconoscere tante altre situazioni che non sono chiare, che quindi in questo momento non possono consentire una vera procedura di recupero della famiglia d'origine, poiché non esiste né è previsto un piano a tal fine. 
Nell'emendamento 1.104 di modifica del capoverso 5- bis prevedo pertanto uno sperimentato, idoneo e comprovato progetto di reinserimento del minore nella propria famiglia d'origine, quantomeno allo scopo di chiedere che vi sia questa accortezza relativamente ad un piano di recupero verificato; 
altrimenti, si rischia di passare da un affido prolungato, ma non idoneo, ad un'adozione, senza la possibilità di intervento da parte dei familiari. 
Signor Presidente, nel premettere che terrei veramente a che anche la relatrice potesse ascoltare, faccio presente di aver raccolto nelle proposte emendative che ho presentato una serie di perplessità e dubbi che sono gli stessi esposti finora. 
In questo provvedimento, indubbiamente, si dà valore al rapporto e al legame che si creano tra il bambino affidato e la famiglia affidataria. 
La prima firmataria stessa del disegno di legge sa bene che durante le sedute della Commissione giustizia, quando vi era ancora la senatrice Alberti Casellati, si è discusso a lungo sul pericolo effettivo di confondere un periodo prolungato di affidamento con una sorta d'incoraggiamento alla dichiarazione di adottabilità del bambino. 
Dev'essere invece assolutamente fatto salvo il principio che il bambino deve rimanere il più possibile nella famiglia naturale. 
Ieri abbiamo svolto una lunghissima discussione sul concetto di genitorialità e sulla differenza nell'attitudine nel diritto e nella cultura europei rispetto ad altri. 
Abbiamo ribadito che la genitorialità implica comunque una relazione speciale con i bambini, tant'è vero che ci si oppone all'adozione della kafala, in quanto non garantisce il trasferimento di questa genitorialità completa. 
Dobbiamo riconoscere che questa dev'essere comunque la priorità. 
Nella formulazione del capoverso 5- bis vi è un problema, che, ad una prima lettura, nella globalità dell'articolato, potrebbe essere visto in modo superficiale, mentre questo testo di legge verrà utilizzato per quello che dice parola per parola (perché questo è quello che ho imparato in Commissione giustizia: un articolato viene valutato e soppesato parola per parola e proposizione per proposizione). 
In questo testo, così come licenziato dalla Commissione, abbiamo una pericolosa relazione con il concetto per cui «il minore sia dichiarato adottabile, ai sensi delle disposizioni del capo II del titolo II», che è un percorso che dev'essere considerato assolutamente autonomo da qualunque altro elemento. 
La dichiarazione riguardante un minore, in base alla quale egli, bambino o ragazzino che sia, non tornerà mai più nella sua famiglia naturale, deve avere tutta una serie di requisiti che sono fissati per legge e non si deve creare alcuna interferenza tra quello che stiamo facendo oggi e i principi per cui un bambino o un ragazzino può essere dichiarato adottabile. 
Questo dev'essere fatto salvo. 
È quanto mai inopportuno allora, che l'inciso «a seguito di un prolungato periodo di affidamento» resti in relazione alla disposizione che «il minore sia dichiarato adottabile». 
Non è questo lo spirito del provvedimento. 
Lo spirito di questo disegno di legge, come riconoscerà la stessa prima firmataria, la senatrice Puglisi, è quello di fare in modo che laddove, con percorso autonomo, ci sia la dichiarazione di adottabilità del bambino (che sia adottato dalla famiglia affidataria, che sia adottato da un'altra famiglia) sia garantita comunque la possibilità per la famiglia affidataria di mantenere i legami affettivi e, qualora la famiglia affidataria abbia i requisiti per chiedere l'adozione, la valutazione venga fatta anche in relazione al prolungato periodo di affidamento. 
Questa è una formulazione che risponde anche ai timori che sono stati più volte messi in rilievo dai senatori Falanga, Divina e Blundo, e in realtà l'emendamento 1.109, che anche io ho sottoscritto e che per la verità è stato proposto dalle associazioni, teso a sostituire le parole «a seguito di» con la parola «durante», non solo non risolve il problema della collocazione (perché comunque rimane collocato nella proposizione sbagliata, cioè nel concetto in cui si afferma che il bambino diventa adottabile) ma non corrisponde neanche a quello che poi in realtà è lo spirito generale del provvedimento, e cioè che, a seguito di un prolungato periodo di affidamento, vengano garantiti i legami affettivi qualora sia nell'interesse e nella tutela dei minori. 
Lo stesso principio è presente anche nell'emendamento 1.113, in cui viene spostato il concetto di prolungato periodo di affidamento laddove correttamente deve essere inserito. 
Credo che, andando ad osservare tutte le parti di questo disegno di legge, dobbiamo anche farci scrupolo del fatto che questa è una materia estremamente eterogenea, nella quale agiscono molteplici elementi e persone e in cui i percorsi, che sono quelli che portano all'affido e poi alla dichiarazione di adottabilità del minore, sono percorsi difficili, in cui in realtà ogni bambino dovrebbe essere un caso a sé, ma in realtà ogni bambino diventa un numero. 
Dobbiamo stare molto attenti, perché ogni giudice ed ogni avvocato, quando si trovano davanti un testo, per ogni bambino sono poi tenuti a valutare e a soppesare tutto quello che è contenuto nel testo. 
Non dobbiamo quindi fare degli errori, che sono in questo momento errori di superficialità, che potrebbero inficiare quello che è invece un percorso significativo nella interpretazione di questo articolo. 
Signor Presidente, ho presentato tre emendamenti e vorrei partire con l'illustrare l'ultimo, perché - anche sulla scorta dei diversi interventi dei senatori che mi hanno preceduta - vorrei correggere il titolo del provvedimento e trasformarlo in modo tale che sia chiaro il vero intento di questo testo, che reca, per l'appunto, norme sul diritto alla continuità affettiva dei bambini e delle bambine in affido familiare. 
È questo l'intento dell'intero disegno di legge. 
Sulla questione degli affidi brevi ha già detto bene la relatrice e sopprimere, come chiedevano di fare il senatore Malan o la senatrice Blundo, all'articolo 1, il capoverso 5- bis significa praticamente rendere totalmente inefficace il testo di questo provvedimento, che - voglio sottolinearlo - così come è uscito dalla Commissione giustizia del Senato (di cui ringrazio il Presidente, la relatrice e i Capigruppo) è condiviso all'unanimità dal tavolo nazionale per le adozioni e l'affido. 
Quelle che ora noi stiamo per approvare sono norme di vera civiltà che erano attese veramente da molto tempo. 
Premetto che accetto la richiesta di ritiro avanzata dalla relatrice dell'emendamento 1.110, che ho presentato insieme ad altre senatrici e altri senatori del Partito Democratico, e lo trasformo in un ordine del giorno, chiedendo però un impegno del Governo alla riscrittura dei requisiti previsti all'articolo 6 della legge n. 184, nonché, a mio avviso, all'articolo 44 della stessa legge, relativo all'adozione in casi particolari. 
Tuttavia l'intento di quell'emendamento - voglio sottolinearlo - non era aprire a scorciatoie per l'adozione dei single, piuttosto equiparare i diritti dei bambini che vanno in affido familiare a single, come già la legge permette di fare (e meno male!), perché l'affido familiare, legato alla disponibilità delle persone, negli ultimi cinque anni è calato del 16 per cento. 
Abbiamo ancora oltre 14.000 bambini che vivono in comunità di tipo familiare, che comportano altro genere di attenzione e cura alla crescita di bambini e bambine. 
Quindi, si tratta di equiparare i diritti dei bambini che un tribunale e i servizi sociali decidono di dare in affido ad un single a quelli dei bambini che un tribunale e i servizi sociali hanno invece affidato a famiglie regolarmente sposate. 
Di questo stiamo parlando con la legge in esame: 
il diritto dei bambini all'integrità della propria storia, all'integrità dei propri affetti. 
Con il provvedimento in esame l'affido familiare continua ad essere un istituto distinto rispetto a quello dell'adozione. 
Crediamo tuttavia che un bambino non possa essere «candeggiato» dai propri affetti, gli stessi che lo hanno aiutato a crescere nella propria vita. 
Quindi, ritiro l'emendamento 1.110 semplicemente perché so che l'ottimo a volte è nemico del bene e questo disegno di legge, se approvato, consentirà davvero di compiere notevoli passi in avanti in materia di diritti dei bambini. 
Signor Presidente, vorrei soffermarmi brevemente soprattutto sull'illustrazione dell'emendamento 1.111 per svolgere alcune considerazioni. 
Abbiamo ascoltato con attenzione gli interventi svolti in discussione generale e in fase di illustrazione degli emendamenti e comprendiamo l'importanza del disegno di legge in esame. 
Non stiamo infatti discutendo, come si evince da alcuni interventi, di una sovrapposizione tra affidamento e adozione, ma stiamo parlando d'altro, di diritto all'infanzia, alla genitorialità, del diritto dei bambini a vivere in famiglia. 
Abbiamo ben presente la necessità di tenere distinto l'istituto dell'affidamento da quello dell'adozione, che non hanno soltanto come elemento di distinzione l'uno il valore della temporaneità e l'altro quello della stabilità, ma vogliamo anche cogliere pienamente il carattere sociale di umanità e di generosità che l'affidamento esprime. 
Anche noi siamo convinti che con questo disegno di legge non si stia disegnando una corsia preferenziale verso le adozioni e lo diciamo perché, pur condividendo alcuni interventi, a partire dalle riflessioni della relatrice Filippin, riconosciamo che se c'è un problema vero in materia di adozioni in Italia questo concerne i tempi lunghi e le difficoltà di adozione. 
Ricordo che anni fa una forza politica, Forza Italia, mise in piedi una campagna elettorale sulla semplificazione delle adozioni. 
Oggi invece registriamo ancora tante difficoltà. 
Ma il tema è complesso e non può essere risolto in maniera schematica. 
Infatti, stiamo parlando di situazioni difficili; 
stiamo parlando di bambini. 
Sono d'accordo sul fatto che, con questo disegno di legge e con la proposta che viene fatta, si devono tenere insieme due principi: 
la tutela di un istituto come quello dell'affido, ma anche la continuità affettiva e, soprattutto, l'interesse supremo dei bambini e delle bambine, che rischia appunto di essere, a volte, sottovalutato. 
Perché, allora, abbiamo presentato questo emendamento? 
Semplicemente perché vorremmo che, una volta tanto, la legislazione vigente possa essere adeguata alla realtà. 
Infatti, com'è stato detto in tanti interventi, oggi i bambini vengono dati in affidamento, non soltanto a coppie con vincolo matrimoniale (come fa riferimento l'articolo 6 della legge 4 maggio 1983, n.184), ma anche a coppie conviventi o a singoli. 
Dobbiamo certamente rispettare il vincolo della continuità affettiva, il diritto alla famiglia e, ovviamente, il diritto nell'interesse supremo dei bambini, laddove esistono quelle condizioni che non consentono il rientro in famiglia, che per noi è prioritario (ci sarebbe quindi da discutere di quanto lo Stato fa o deve fare per rimuovere tutti quegli ostacoli ai quali fa riferimento l'articolo 3 della Costituzione e consentire, appunto, alle famiglie a cui sono stati sottratti i bambini di vederli rientrare e vivere serenamente), tuttavia, quando ciò non è possibile, occorre garantire il diritto dei bambini e delle bambine ad una vita serena e a un futuro. 
Con questo emendamento semplicemente fotografiamo la realtà che quotidianamente ci viene segnalata anche dai tribunali per i minorenni, nonché dalle associazioni. 
Pensiamo pertanto che il Parlamento, senza introdurre scorciatoie per altre motivazioni politiche cui ha fatto riferimento la relatrice, su questo emendamento debba prendere coraggiosamente una decisione, nell'interesse supremo dei bambini. 
L'emendamento 1.115 riguarda solo ed esclusivamente la parte di tutela dello stato affettivo ed emozionale. 
Infatti, questo disegno di legge deve sicuramente prendere in considerazione soprattutto l'affettività e la parte dello stato affettivo della famiglia affidataria, e del bimbo in affidamento. 
Pertanto, chiedo alla relatrice di esprimere parere favorevole al mio emendamento e di poter quindi inserire tale modifica nel testo del disegno di legge. 
PRESIDENTE. 
I restanti emendamenti si intendono illustrati. 
Invito la relatrice ed il rappresentante del Governo a pronunziarsi sugli emendamenti in esame. 
Sull'emendamento 01.1, presentato dal senatore Falanga, il parere è contrario e ne spiego la ragione. 
Il progetto adottivo presente sin dall'inizio, così come vorrebbe il senatore Falanga, presenta rischi di pregiudicare la natura dell'affido stesso. 
È vero, comunque, che questo tema è importante, poiché consideriamo la questione dell'adozione come possibilità per le famiglie affidatarie. 
Vorrei pertanto chiedere al senatore Falanga se è disponibile alla trasformazione dell'emendamento in un ordine del giorno. 
PRESIDENTE. 
Senatore Falanga, qual è il suo orientamento? 
La disponibilità in via del tutto teorica c'è, ma vorrei sapere come la relatrice intende trasformare l'emendamento in ordine del giorno. 
PRESIDENTE. 
Nel testo è quello dell'emendamento. 
Vorrei conoscere la formulazione dell'ordine del giorno. 
Aggiungendo all'inizio del testo le parole: 
«Impegna il Governo a valutare l'opportunità di». 
Senatore Falanga, accetta la trasformazione dell'emendamento in un ordine del giorno, nella formulazione proposta dalla senatrice? 
FALANGA (FI-PdL XVII). 
Accetto, Presidente. 
Esprimo parere contrario sull'emendamento 1.100, soprattutto per il comma «5- quater » perché modifica il testo proveniente dalla Commissione che è, tra l'altro, rispondente alle norme di legge a proposito dell'ascolto del minore. 
Esprimo altresì parere contrario sull'emendamento 1.1 perché ripresenta nuovamente la questione del termine rigido di ventiquattro mesi sul quale la mia opinione è assolutamente contraria per le ragioni che ho già esposto in replica. 
Per quanto riguarda l'emendamento 1.101, identico agli emendamenti 1.102 e 1.103, il parere è assolutamente contrario perché si tratta di emendamenti che vanno a sopprimere il cuore del provvedimento e, di fatto, priverebbero il disegno di legge del suo fondamento. 
Il mio parere è contrario anche sull'emendamento 1.06 per la motivazione già addotta dato, cioè il riferimento ad un periodo rigido di ventiquattro mesi come termine massimo per l'affido. 
Per quanto riguarda l'emendamento 1.104, in cui si propone la formulazione: «sperimentato un idoneo e comprovato progetto di reinserimento del minore nella propria famiglia di origine», il mio parere è contrario perché la formulazione attuale dell'articolo 4, comma 3, della legge n. 184 del 1983 è già sufficientemente chiara per quanto riguarda il percorso che deve essere fatto prima di procedere all'affidamento e la vigilanza sul proseguimento dell'affidamento stesso. 
Esprimo inoltre parere contrario sull'emendamento 1.105 e anche sull'emendamento 1.107, quest'ultimo perché prevede di eliminare le parole: «prolungato periodo» prima della parola «affidamento». 
Esprimo invece parere favorevole sull'emendamento 1.108, identico all'emendamento 1.109, perché prevede la sostituzione delle parole: «a seguito di» con il termine: «durante» che toglie il dubbio di causa-effetto che potrebbe essere invece suscitato dalla formula attuale. 
L'emendamento 1.110, identico all'emendamento 1.111, è stato trasformato in ordine del giorno e ci è appena pervenuto il testo, quindi chiedo di poterlo esaminare prima di esprimere un parere. 
PRESIDENTE. 
L'emendamento 1.111, benché identico all'emendamento 1.110 è stato mantenuto come emendamento, quindi le chiedo di esprimere comunque il suo parere su di esso. 
FILIPPIN, relatrice. 
Esprimo parere contrario sugli emendamenti 1.111 e 1.112. 
Per quanto riguarda l'emendamento 1.113, chiedo alla senatrice Mussini se accetta una proposta di riformulazione. 
Se tale proposta viene accettata il parere sull'emendamento sarà favorevole. 
Propongo di sostituire la parte iniziale dell'emendamento con la seguente riformulazione. 
Qualora, a seguito di un periodo di affidamento» - non si utilizza quindi l'aggettivo "prolungato" - «il minore faccia ritorno nella famiglia di origine o sia dato in affidamento ad altra famiglia o adottato da altra famiglia, è comunque tutelata ...». 
La restante parte rimane identica all'emendamento. 
PRESIDENTE. 
Senatrice Mussini, è d'accordo con la riformulazione dell'emendamento 1.113 proposta dalla relatrice? 
MUSSINI (Misto-MovX). 
Sì, signor Presidente. 
PRESIDENTE. 
Dunque il parere della relatrice sull'emendamento 1.113 (testo 2) è favorevole. 
FILIPPIN, relatrice. 
Esprimo parere contrario sugli emendamenti 1.10, 1.114, 1.115, 1.116, 1.117, 1.118 e 1.119. 
Mi permetto solo di fare una considerazione: 
quasi tutti questi emendamenti nascono da una sorta di sfiducia nei confronti dei giudici e degli organismi deputati alla vigilanza. 
Io penso tuttavia che, anziché proporre una sovrabbondanza di norme, dovremmo vigilare sul comportamento dei giudici. 
PRESIDENTE. 
Le ricordo che dovrebbe esprimere il parere anche sull'ordine del giorno G1.110, senatrice Filippin. 
FILIPPIN, relatrice. 
Le chiedo un minuto di tempo, signor Presidente. 
PRESIDENTE. 
Va bene, procediamo intanto con il parere del Governo. 
Signor Presidente, esprimo parere conforme a quello della relatrice. 
Per quanto riguarda l'ordine del giorno G01.1, aspettiamo di vedere il testo. 
Il parere sull'emendamento 01.1 sarebbe stato contrario, perché, così formulato, tale emendamento impediva l'affidamento a famiglie che non fossero disponibili all'adozione. 
Può essere utile invece una riformulazione in un ordine del giorno, che impegna il Governo a valorizzare la disponibilità ad una successiva adozione come criterio di preferenza tra più famiglie che richiedono l'affidamento, ma non come requisito indispensabile. 
La relatrice aveva dato la disponibilità ad una trasformazione dell'emendamento in ordine del giorno, rimettendosi alla valutazione del Governo. 
, sottosegretario di Stato per la giustizia. 
No, signor Presidente, mi rimetto alla relatrice. 
Se il testo rimane quello dell'emendamento, va bene. 
Chiediamo che le votazioni vengano effettuate a scrutinio simultaneo mediante procedimento elettronico. 
PRESIDENTE. 
Invito il senatore Segretario a verificare se la richiesta risulta appoggiata dal prescritto numero di senatori. 
(La richiesta risulta appoggiata). 
Essendo stato accolto dal Governo, l'ordine del giorno G01.1 non verrà posto ai voti. 
Passiamo alla votazione dell'emendamento 1.100. 
Signor Presidente, anche se la relatrice non ha formulato un invito al ritiro, ritiro autonomamente l'emendamento 1.100. 
Nel ritirarlo, però, vorrei ricordare che il ragionamento che è stato fatto, secondo cui questa legge ha raggiunto un equilibrio soddisfacente e quindi condivisibile, rischia di essere contraddetto da ordini del giorno come quelli del collega Falanga o della collega Puglisi. 
Si dice infatti che il contenuto degli emendamenti originari sarebbe fonte di contrasto; 
ma poi questi vengono trasformati in ordini del giorno che in qualche modo smentiscono l'invito della relatrice e della stessa senatrice Puglisi. 
In un provvedimento autonomo verranno infatti presi in considerazione i problemi dell'età di coloro che possono adottare (nella relazione tra affido e adozione) e tutta un'altra serie di questioni. 
Però, se negli ordini del giorno ci troveremo a votare le stesse questioni di contenuto degli emendamenti che sono stati ritirati, appunto perché divisivi, non mi sembra che facciamo un grande passo in avanti. 
Ritiro pertanto il mio emendamento 1.100 e poi lo farò anche per altri, tuttavia stiamo votando questo disegno di legge e impegnare il Governo su contenuti di emendamenti non condivisi mi sembra un'operazione divisiva che indebolisce l'azione e già mette le mani avanti rispetto a questioni che invece devono essere, almeno per noi, molto approfondite, come il mantenimento o no dell'articolo 6 della legge n. 184. 
Dunque l'emendamento 1.100 è stato rititrato. 
Indìco la votazione nominale con scrutinio simultaneo dell'emendamento 1.1, presentato dal senatore Falanga. 
(Segue la votazione). 
PRESIDENTE. 
Annullo la votazione. 
Ha facoltà di intervenire, senatore Falanga. 
Signor Presidente, lo ritiro. 
Oltre ad annullare la votazione, per problemi tecnici dobbiamo ripetere la verifica del supporto alla richiesta di votazione elettronica avanzata dal senatore Gaetti. 
Invito pertanto il senatore Segretario a verificare se la richiesta risulta appoggiata dal prescritto numero di senatori. 
(La richiesta risulta appoggiata). 
Indìco la votazione nominale con scrutinio simultaneo dell'emendamento 1.101, presentato dal senatore Malan, identico agli emendamenti 1.102, presentato dal senatore Divina, e 1.103, presentato dalla senatrice Blundo e da altri senatori. 
(Segue la votazione). 
Il Senato non approva. 
Signor Presidente, nel corso dei lavori della Commissione, come correttamente è stato detto dalla senatrice Filippin, si è affrontato il problema senza alcuna preclusione di tipo ideologico e vi è stato un lavoro bipartisan per cercare di risolvere nel miglior modo possibile, o almeno in quello che a noi sembrava essere il miglior modo possibile, il problema sollevato nel disegno di legge della senatrice Puglisi. 
Si discuteva dell'affido dei minori e non è un caso, ad esempio, che la senatrice Filippin, nell'esprimere il parere sul primo emendamento del senatore Falanga, pur molto ragionevole per certi versi, ha espresso parere contrario nel timore che quell'emendamento potesse creare confusione tra l'istituto dell'affido e il ben diverso istituto dell'adozione. 
Signor Ministro, abbiamo ritenuto un atteggiamento debole i suoi appelli alla calma rivolti verso i detenuti, così come non sono più sufficienti, per noi, solo i complimenti alle forze di polizia. 
Come le dicevo, vogliamo risposte forti. 
I responsabili devono essere identificati e puniti severamente per i molteplici reati che hanno commesso. 
Non possiamo arrenderci di fronte a questi atti premeditati di destabilizzazione dello Stato. 
In queste ore, ho letto alcune agenzie stampa dove si parla di indulti e di scarcerazioni preventive. 
Su questo fronte ci troverà nettamente e fortemente contrari, signor Ministro. 
Deve essere ristabilita la legalità e le pene devono essere esemplari, altro che scarcerazioni! 
Non possiamo pensare di decongestionare il sistema penitenziario anticipando le scarcerazioni. 
Il sistema può essere alleggerito solo con atti concreti: 
i detenuti stranieri devono scontare la loro pena nel loro Paese. 
A che punto siamo con questi patti? 
È da anni che se ne parla. 
Ci vogliono più risorse, più uomini e più mezzi: 
occorre mettere gli agenti di polizia in condizione di difendersi; 
occorre un piano nazionale sulle strutture penitenziarie. 
Signor Ministro, in questo momento di crisi non possiamo abbassare la guardia. 
Lo Stato deve essere presente. 
Se andremo in questa direzione, Fratelli d'Italia è pronta a fare il proprio dovere; 
in caso contrario, troverà in noi sempre dei forti oppositori. 
Signor Presidente, signor Ministro, colleghi, quanto avvenuto nei giorni scorsi in molti istituti penitenziari del nostro Paese è molto preoccupante. 
Gravi sono state le rivolte, ma gravissime le conseguenze. 
Lei ce le ha elencate. 
Un ringraziamento sentito e sincero va rivolto alle donne e agli uomini della polizia penitenziaria, in primo luogo, e di tutte le Forze dell'ordine che con professionalità hanno lavorato anche al di fuori dei propri turni, essendo stati richiamati in servizio per far tornare la situazione a una normalità che di normale, purtroppo, non ha nulla. 
Signor Ministro, voglio sottolineare che molto carente è stata soprattutto la gestione da parte del capo del Dipartimento dell'amministrazione penitenziaria. 
È mai possibile che la sospensione dei colloqui abbia potuto provocare un'ondata di violenza così diffusa e incontrollata? 
Poteva il peso dell'emergenza pesare soltanto sulla limitazione dei diritti dei detenuti? 
Agenti, educatori, medici, infermieri, psicologi, direttori, detenuti in semilibertà, che ogni giorno entrano ed escono dal carcere senza alcuna protezione, sarebbero immuni per decreto? 
Perché non sono state date chiare e precise direttive su una comunicazione anticipata che rassicurasse detenuti e sindacati nel garantire valide alternative come filtri sanitari, telefonate, colloqui via Skype e altre soluzioni? 
Tutte queste misure sono state genericamente devolute alla discrezionalità dei provveditori e dei direttori lasciati soli ad affrontare reazioni non imprevedibili. 
Come poteva il vertice della catena di comando essere privo della profonda consapevolezza del delicato equilibrio che regola la vita nelle nostre strutture detentive, carenti sotto numerosi punti di vista, a partire dall'edilizia - lei lo sa bene - e dall'affollamento, che renderebbe impossibile misure di prevenzione del contagio come, per esempio, stare a un metro di distanza (cosa che viene consigliata a tutti i cittadini), fino ad arrivare alla cronica carenza di personale non in grado di garantire l'indispensabile vigilanza nei turni notturni? 
Questo è stato più volte segnalato. 
Si tratta di una situazione risaputa, già al limite e più volte denunciata, al punto che proprio alcuni giorni prima dell'emergenza coronavirus io stesso, insieme ai rappresentanti di tutti i Gruppi di maggioranza, ho firmato un disegno di legge per aumentare la possibilità di colloqui telefonici in carcere. 
Certo, c'è anche la strumentalizzazione delle rivolte con il tempestivo sostegno esterno di familiari per ottenere benefici collettivi e individuali, ma è notorio che il sistema penitenziario sia da tempo una polveriera pronta a esplodere. 
È bastata, quindi, una scintilla per propagare la deflagrazione rapidamente in tutta Italia. 
In questo contesto ci sono stati da parte del direttore del Dipartimento dell'amministrazione penitenziaria (DAP) ritardi, indecisioni, balbettii, carenza di informazione e incapacità di trovare, coinvolgendo innanzitutto i garanti per i detenuti, i sindacati e i dirigenti locali, una diversa disciplina dei colloqui e di tutta la vita carceraria rispettosa delle norme di sicurezza sanitaria che si andavano a emanare. 
Molti ignorano che i colloqui non sono l'unico contatto dei detenuti con i propri affetti, ma anche la principale possibilità per ricevere cibo, biancheria pulita e beni di prima necessità. 
Modificare improvvisamente questo equilibrio senza dare le giuste informazioni e soprattutto rassicurazioni è stato un errore gravissimo. 
A questo si aggiunga la paura del contagio in uno spazio in cui centinaia di corpi, tra reclusi ed operatori, condividono gli stessi spazi angusti. 
In tutto questo l'assenza del capo del DAP è stata ingiustificabile. 
Dov'era durante le rivolte? 
Abbiamo visto soltanto direttori e garanti. 
Signor Ministro, condivido in pieno il suo intervento di condanna della violenza, ma non basta. 
Così come trovo ridicole le parole di chi invoca il pugno di ferro senza sapere minimamente di cosa stia parlando. 
Lo dico con l'esperienza di chi non ha esitato, quando necessario, ad infliggere decine di ergastoli e migliaia di anni di reclusione; 
non sono temi su cui fare populismo. 
Il diritto alla dignità e alla vita dei detenuti vale tanto quello di tutti gli altri cittadini, e lei lo sa benissimo. 
Mi ha stupito sapere che solo ieri, e non prima, sono state mandate nelle carceri mascherine ed attrezzature sanitarie. 
Siamo una democrazia e dobbiamo dimostrarlo anche in questo. 
Prendiamo in considerazione alcune soluzioni: 
ad esempio, perché non concordare con la magistratura di sorveglianza il permesso temporaneo di restare a casa per i detenuti in semilibertà che in carcere tornano solo a dormire e potrebbero essere vettori di contagi? 
Voglio infine porre all'attenzione del Governo - so che non è competenza sua, ministro Bonafede, ma desidero dare voce a una richiesta che mi è stata fatta dalla senatrice Bonino - che in queste ore complesse l'emergenza coronavirus, oltre che nelle carceri, rischia di produrre effetti critici anche all'interno dei centri di permanenza per il rimpatrio, così come nei centri di accoglienza per richiedenti asilo. 
È necessario che il Governo predisponga anche in queste strutture presidi idonei ad affrontare la situazione, a tutela di ospiti e operatori. 
In particolare, per quanto riguarda i CPR, il vero problema concerne i nuovi ingressi, che andrebbero evitati perché potrebbero diffondere il contagio all'interno dei centri. 
Signor Presidente, ringrazio il signor Ministro. 
Il Gruppo Partito Democratico esprime la più sentita solidarietà, il sostegno e la vicinanza agli agenti della polizia penitenziaria, impegnati in questi giorni e in queste ore in un difficile ruolo; agli operatori, che pure in carcere stanno cercando di lavorare per attenuare le tensioni; ai direttori, che sono di fronte a un compito molto difficile, spesso con strumenti limitati. 
È evidente che gli atti compiuti in questi giorni sono gravi ed ingiustificabili; 
vanno puniti con grande fermezza gli autori delle devastazioni. 
Dico di più, signor Ministro: 
penso che vada anche verificato fino in fondo se ci sia stato un disegno destabilizzante su tutto il territorio nazionale per diffondere le rivolte ed individuare chi ha guidato questo progetto. 
Difficile pensare che in trenta carceri ci sia stata contemporaneamente una rivolta senza che ci fosse un disegno, non so di quale tipo, però coordinato. 
Su questo, signor Ministro, la invito a chiedere alla magistratura di fare un approfondimento. 
Detto ciò, condividendo le dichiarazioni del Ministro e il fatto sottolineato da tutti, ossia che non c'è alcuna giustificazione, qualcosa non funziona e non ha funzionato, se è successo quello che sappiamo. 
E chi ha la responsabilità della direzione del Dipartimento deve rendere conto di ciò che è accaduto. 
Ciò premesso (e ancora non per dare giustificazioni), la situazione di sovrappopolamento, che è del 140 per cento rispetto alle possibilità delle carceri italiane (problema che le avevamo già posto e di cui abbiamo già discusso, signor Ministro), rende di per sé tutto più difficile in un frangente come questo. 
L'emergenza coronavirus mette ancora più in evidenza i problemi. 
Gli spazi stretti sono più pericolosi. 
Siamo seduti in Aula in questo modo per garantire il rispetto della regola di stare a più di un metro di distanza l'uno dall'altro, ma è difficile farlo in celle di 10 metri quadrati che ospitano sei detenuti. 
Ancora, credo che su questa vicenda pesi la scelta, che pure condividiamo, di limitare gli accessi ai colloqui per tutelare i detenuti. 
Credo che, da questo punto di vista, il decreto-legge abbia fatto bene a limitare i colloqui con i parenti, prevedendo che avvengano soprattutto via telefono o Skype. 
Il tema oggi, come lei ha detto, è attrezzare meglio le carceri per garantire questi colloqui. 
Bene il triage, così come l'introduzione delle norme sanitarie di cui ci ha parlato, i provvedimenti adottati e la costituzione della task force che ha preannunciato per affrontare la questione. 
Tuttavia, signor Ministro, credo che allentare la pressione all'interno delle carceri significhi anche affrontare il tema, comunque presente, della sovrappopolazione. 
Personalmente sono contrario a ogni forma di indulto e amnistia. 
Ha ragione il collega Casini: 
non vi deve essere alcun cedimento da parte dello Stato. 
Siamo però di fronte a esperienze come quella del Tribunale di sorveglianza di Milano, che ci dice che si può intervenire mettendo alla prova chi già esce per lavorare, dando in affidamento alle comunità chi ha patologie che possono essere compromesse da un'infezione da coronavirus , pensando di mettere agli arresti domiciliari chi ha solo poche settimane di carcere da scontare. 
Nessuno qui vuole liberare nessuno, tantomeno chi si è rivoltato. 
C'è però un grande problema. 
Qui non ci dividiamo tra chi vuole condannare le rivolte e chi non vuole farlo. 
Qui ci dividiamo sulla soluzione. 
La soluzione è affrontare i problemi del sistema carcerario, risolvendoli uno per uno. 
Metterci di fronte all'emergenza con questo atteggiamento è per noi la strada da seguire. 
La risposta di tornare indietro, chiudere tutto e militarizzare di nuovo il carcere sfruttando questa occasione è invece la risposta sbagliata. 
Signor Presidente, colleghe, colleghi, caro Ministro, le prometto che non farò polemiche, anzi cercheremo anche di aiutarla e - stia tranquillo - non voglio aiutarla a seguire i consigli della Lega. 
Vorrei invece aiutarla a fare il bene degli italiani e a soddisfare le poche, semplici richieste che provengono da questa meravigliosa comunità, richieste sacrosante, come il diritto alla sicurezza, alla salute e alla tranquillità. 
Signor Ministro, in una situazione ordinaria governare questo Paese così straordinario può anche essere facile perché, nonostante qualche legge sbagliata, l'impreparazione, la superficialità e a volte la protervia, gli italiani riescono sempre a cavarsela, a stupire tutti e a dare prova di inventiva e coraggio. 
Signor Ministro, ecco la parola chiave: coraggio e - aggiungo - responsabilità. 
Il suo problema è che quella che stiamo attraversando oggi non è affatto una stagione ordinaria e, pertanto, ogni atteggiamento ordinario, ogni consueta negligenza e ogni comportamento sperimentato nell'ordinaria amministrazione risultano oggi inadeguati e insufficienti. 
Oggi non basta far finta di niente, non basta lasciare che, alla fine, siano gli altri o gli italiani da soli a pensarci. 
Oggi bisogna decidere e avere coraggio. 
Lei, signor Ministro, il coraggio ce l'ha in questa situazione? 
Glielo chiedo perché non sembra più un Ministro della Repubblica. 
Lei ha rinunciato all'onere di prendersi delle responsabilità. 
Il suo ruolo non ha solo privilegi. 
Ministro, quello che è mancato, anche quando si è parlato di intercettazioni, è la responsabilità, nonché il coraggio, quando, ad esempio, si è parlato di dover chiudere le aule dei tribunali. 
Perché non si è assunto la responsabilità di chiudere le aule dei Tribunali, ad esempio applicando quanto tutti chiedevano, vale a dire la legge sulla sospensione dei termini feriali? 
Non glielo chiedeva la Lega. 
Glielo chiedevano i Presidenti dei tribunali, ai quali lei, dopo il 22 di marzo, scaricherà la responsabilità di decidere, ciascuno per propria competenza territoriale, con il rischio che si creeranno squilibri fra le aree del Paese. 
Soprattutto oggi, perché scegliere di stare a guardare le carceri che bruciano, i detenuti che evadono, gli agenti di polizia penitenziaria che vengono aggrediti e sequestrati? 
Perché ha paura, Ministro? 
La capisco se non vuole ascoltare i nostri consigli e, francamente, non mi importa, perché non è questo il punto. 
Peraltro, quante volte le è stato detto di intervenire prima, non solo da noi. 
Ministro, le sette sigle sindacali, tutte assieme, dicono che, ancora prima, avevano accoratamente richiesto il suo intervento per una interlocuzione ferma e certa. 
Nessuna delle istanze ad ella rivolte hanno trovato riscontro, sì da indurre chi scrive ad alzare i toni e a comunicare l'interruzione delle relazioni sindacali. 
Questo, Ministro, è rivolto a lei. 
Lei non ha dato risposte prima. 
Ora è tardi. 
Ringraziamo, come altri hanno già fatto, tutti coloro, donne e uomini, che lavorano all'interno delle strutture carcerarie. 
Ringraziamo anche queste sigle sindacali che, assieme, si sono unite, superando le divisioni naturali che esistono tra ogni sigla sindacale per far fronte a questo problema. 
Esse hanno evidenziato un tema semplice, fondamentale e chiaro: 
lei non ha dato risposte prima. 
Il punto è che il Paese oggi ha bisogno di qualcuno che decida. 
Lo faccia, Ministro, senza timore, nemmeno con il timore di infastidire i suoi alleati. 
Oggi siamo in pochi perché c'è un'emergenza sanitaria in atto. 
Non la trasformi anche in una emergenza istituzionale. 
Ci sono rivolte nelle carceri e servono coraggio e decisioni chiare. 
Alcune domande. 
Quali sono le misure, a parte quelle stabilite nei DPCM, che sono state indicate agli istituti penitenziari, Ministro? 
Noi oggi non abbiamo ascoltato questo. 
I trasferimenti dei detenuti sono predisposti seguendo quali precauzioni? 
Quali sono i dispositivi medici? 
Quanti e quali fondi per ricostruire gli istituti distrutti? 
Dove sono? 
Qual è la vostra risposta in ordine a queste semplici richieste? 
Lei è un Ministro della Repubblica. 
È stato eletto per partecipare alle scelte, per prendersi delle responsabilità, non per sopravvivere ai problemi. 
Se non trova la forza, guardi le carceri devastate, guardi i video dei detenuti che scappano, guardi i corpi feriti dei nostri agenti della polizia penitenziaria, guardi i volti stanchi, ma fieri, delle donne e degli uomini che lavorano negli ospedali. 
Li guardi. 
In quei volti, Ministro, troverà il coraggio di decidere. 
Altrimenti, se non lo troverà, quel coraggio, faccia quello che oggi molti chiedono e si dimetta. 
Signor Presidente, signor rappresentante del Governo, onorevoli colleghi, Forza Italia in primo luogo - come tutti, ma forse ancora più di tutti gli altri - esprime piena e sentita solidarietà alla polizia penitenziaria e a tutto il personale, anche quello amministrativo e sanitario, ai direttori e a tutti coloro che operano nelle carceri. 
Nelle ultime ore, nelle strutture detentive alcuni sono stati addirittura sequestrati, anche tra gli infermieri. 
Signor Ministro, lei non ci ha fatto una relazione sulle aggressioni e le violenze, che in tante parti d'Italia abbiamo registrato in queste ore, ma ha rinviato a un testo che ci invierà. 
C'è un personale che rischia ogni giorno e che merita più attenzione. 
Ricordiamo quando più volte, in questa legislatura, Forza Italia ha proposto, inascoltata, emendamenti per dotare di taser i reparti della polizia penitenziaria - vediamo in queste ore quanto sarebbero stati necessari - e per incrementare in modo serio e organico, non virtuale e limitato, gli organici e le dotazioni di bilancio. 
Dopo queste rivolte bisogna rispondere con grande fermezza, non certo con scarcerazioni di massa, che qualcuno, in maniera irresponsabile, ha ipotizzato. 
Ricordiamo anche il supporto delle altre forze di polizia, che sono state distolte dalle rivolte anche esterne al carcere, da doveri primari, in cui sono chiamate in queste ore, perché devono supportare i prefetti, nel controllo del territorio per l'emergenza sanitaria. 
Solo ora qualche familiare ammette che il blocco delle visite era stato deciso a tutela della salute dei detenuti e non per sancire ulteriori afflizioni, ma questa scelta è stata da lei malamente gestita, signor Ministro. 
Senatore Faraone, bisogna essere seri e contestare le responsabilità del Ministro, non quelle dei sottoposti. 
Se lei non ha il coraggio di dire al Ministro che se ne deve andare, è inutile che se la prenda con i funzionari. 
Si affronti certamente il degrado di alcune strutture carcerarie, che è un problema storico del Paese, ma non ci sia alcuna tolleranza nei confronti di queste ribellioni, che vanno stroncate con severità e, peggio ancora, di quelle di parenti o di sedicenti tali o di centri sociali, che hanno realizzato blocchi stradali e aggressioni alle forze di polizia all'esterno delle carceri. 
Occorre poi riflettere sulle morti avvenute per l'uso di metadone e di altri farmaci e su cui non ha fornito dati definitivi. 
C'è una norma non applicata adeguatamente in Italia, che consente ai detenuti tossicodipendenti di andare agli arresti domiciliari nelle comunità terapeutiche. 
Volete legalizzare la droga e abolire le comunità e non concepite un percorso alternativo al carcere per chi soffre la condizione della tossicodipendenza e che in una comunità, agli arresti domiciliari, potrebbe trovare una condizione ben diversa. 
Si tratta di una legge che si può applicare, esiste ma viene applicata pochissimo. 
Allo stesso modo non c'è dubbio sul fatto che ci sia un ritardo storico nell'ammodernamento delle strutture carcerarie, come ho già detto, che ostacola il rispetto dell'articolo 27 della Costituzione, tema caro a Forza Italia, che accanto ai principi della sicurezza non dimentica, neanche in questo momento, i principi fondamentali del diritto. 
Permangono difficoltà enormi nell'applicazione e nel ricorso alle pene alternative, che potrebbero consentire di gestire meglio i problemi dell'affollamento, ma nessun disagio, presunto o reale, giustifica aggressioni o devastazioni. 
Ci saranno persone che hanno subìto interventi chirurgici, persone immunodepresse e la magistratura di sorveglianza potrebbe e dovrebbe intervenire, per questi casi che rappresentano delle eccezioni, da trattare alla luce dell'emergenza sanitaria in corso, ma nessuno lo fa. 
È inutile ricordare la gravità di quanto avvenuto in alcune città, a Foggia in particolare. 
Vogliamo esprimere solidarietà all'amministrazione e ai cittadini di quella città: 
sono scappati un assassino ed esponenti della mafia del Gargano. 
È ridicolo scaricare le colpe su qualche funzionario. 
Ministro Bonafede, lei ha pensato ad uccidere il diritto in questi mesi, cancellando la prescrizione, e ha ignorato, per fare questa battaglia, la situazione carceraria e la condizione della polizia penitenziaria. 
Lei sta al diritto e alla sicurezza come il suo collega Di Maio sta alla grammatica. 
Prima lascerà e meglio sarà: 
quanto accaduto certifica una volta di più la sua inadeguatezza. 
La sua inconsapevolezza non la assolve. 
Momenti di grande emergenza impongono guide di grande valenza. 
Lasci la sua funzione, prima di agevolare altre catastrofi. 
Signor Presidente, signor Ministro, onorevoli colleghi, com'è noto l'articolo 27 della Costituzione sancisce i princìpi di rieducazione e risocializzazione del reo e la parola chiave dei decreti legislativi del 2018 è stata proprio «responsabilizzazione», per cui i detenuti devono effettuare un percorso di interiorizzazione delle regole. 
Gli ultimi episodi avvenuti nelle carceri sono atti di violenza e rivolte che sicuramente non possono essere che biasimati: 
sono un attacco allo Stato di diritto, per cui vanno puniti con fermezza. 
Signor Ministro, da quando si è insediato ha dovuto affrontare i problemi atavici del sovraffollamento, dell'inadeguatezza delle strutture, della scarsità delle risorse umane e dell'assenza di strumenti tecnologici. 
Lo posso attestare, perché sono un operatore e un direttore di carcere che ha dovuto affrontare giornalmente questi problemi per i quali lei, appena insediato, ha dimostrato una particolare sensibilità: 
non dimentichiamo infatti gli stanziamenti previsti sia per l'edilizia penitenziaria sia per le risorse umane, per l'implementazione anche delle figure trattamentali e per un concorso per direttori (l'ultimo risaliva al 1997). 
Oggi sicuramente c'è un'emergenza nell'emergenza: 
non c'è stata alcuna violazione di un diritto, come ho sentito dire da più parti; 
c'è stata soltanto la necessità di contemperare il diritto alla salute con gli altri diritti dei detenuti; 
pertanto, come pure negli ospedali e nelle strutture dove c'è una certa collettività e ci sono più persone, sono state limitate le visite. 
Anche in questo caso, sono stati autorizzati colloqui telefonici in una misura di gran lunga superiore rispetto a quella consentita ed espressamente prevista dalle norme dell'ordinamento penitenziario, come anche i colloqui via Skype; 
sono state immediatamente adottate le misure di prevenzione con accessi dedicati nei confronti di coloro che entravano nell'istituto. 
Certamente si tratta di un'emergenza, che ha come finalità quella prioritaria della tutela del detenuto, ma anche della collettività e dei familiari dei detenuti. 
Queste sono state le misure messe in campo. 
La polizia penitenziaria ha avuto un ruolo fondamentale, insieme ai direttori e ai medici che lavorano all'interno delle strutture delle carceri, perché hanno dovuto fronteggiare questa situazione di emergenza e a loro va sicuramente tutta la mia vicinanza. 
Va anche verificata la possibilità di un supporto da parte delle altre forze di polizia, obiettivamente costrette a turni particolarmente gravosi, dato anche il particolare momento storico. 
D'altra parte, qui non si parla né di indulto né di misure generalizzate, ma della necessità di verificare e accelerare i procedimenti riguardanti persone che hanno i requisiti per fruire di misure che comportano l'espiazione della pena in altri luoghi. 
Queste sono le misure da mettere in campo, proprio per la necessità di salvaguardare la tutela prioritaria della salute di tutti gli italiani, compresi i detenuti e coloro che lavorano all'interno delle carceri. 
Dichiaro chiusa la discussione sull'informativa del Ministro della giustizia, che ringrazio per la disponibilità. 
Ricordo che alle ore 11 è convocata in Aula la Conferenza dei Capigruppo. 
Sospendo la seduta fino alle ore 15, che riprenderà con la discussione della relazione presentata dal Governo ai fini dell'autorizzazione all'aggiornamento del piano di rientro verso l'obiettivo di medio termine. 
(La seduta, sospesa alle ore 10,34, è ripresa alle ore 15,08). 
La Conferenza dei Capigruppo ha stabilito all'unanimità di considerare prioritario per la prossima settimana l'esame in Commissione del decreto-legge sull'emergenza del coronavirus, anche in considerazione della possibilità di ulteriori interventi normativi e del dialogo in corso tra la maggioranza, le opposizioni e il Governo. 
A tale riguardo si è convenuto di chiedere al Presidente della Commissione bilancio di differire a venerdì 20 marzo alle ore 12 il termine di presentazione degli emendamenti al provvedimento. 
Gli emendamenti per l'Assemblea dovranno pertanto essere presentati alle ore 13 di venerdì 20. 
Con l'assenso del Governo è stato altresì stabilito di prorogare al 16 aprile il termine per l'espressione dei pareri sugli atti del Governo aventi scadenza il 2 maggio e, di conseguenza, quelli con scadenze successive. 
L'Assemblea tornerà a riunirsi mercoledì 25 marzo, alle ore 14, per le comunicazioni del Presidente del Consiglio dei ministri in vista del Consiglio europeo del 26 e 27 marzo 2020. 
Le modalità di svolgimento del dibattito saranno definite dalla Conferenza dei Capigruppo, convocata per mercoledì 18 marzo alle ore 16,30. 
In tale occasione sarà anche stabilito l'eventuale inserimento delle votazioni per l'elezione dei componenti delle Autorità Agcom e Privacy, all'ordine del giorno del 25 marzo, previe intese con la Camera dei deputati. 
La Conferenza dei Presidenti dei Gruppi parlamentari, riunitasi oggi, con la presenza dei Vice Presidenti del Senato e con l'intervento del rappresentante del Governo, ha adottato - ai sensi dell'articolo 53 del Regolamento - il calendario dei lavori fino al 25 marzo 2020: 
L'ordine del giorno reca la discussione del documento LVII- bis, n. 1. 
Ricordo che la deliberazione con la quale ciascuna Camera autorizza il ricorso all'indebitamento al fine di fronteggiare eventi straordinari è adottata a maggioranza assoluta dei rispettivi componenti. 
Secondo quanto stabilito dalla Conferenza dei Capigruppo, dopo l'intervento della relatrice e del rappresentante del Governo si passerà direttamente alle dichiarazioni di voto. 
La relatrice, senatrice Gallicchio, ha chiesto l'autorizzazione a svolgere la relazione orale. 
Non facendosi osservazioni, la richiesta si intende accolta. 
Pertanto, ha facoltà di parlare la relatrice. 
Signor Presidente, colleghi, membri del Governo, la relazione in esame, presentata al Parlamento il 5 marzo 2020 e aggiornata in data odierna, illustra l'aggiornamento del piano di rientro verso l'obiettivo di medio termine per la finanza pubblica, in relazione agli interventi che il Governo intende assumere per fronteggiare l'emergenza epidemiologica da COVID-19. 
