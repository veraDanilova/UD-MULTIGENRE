Det siste spørsmålet går på eit forslag som SV har når det gjeld å gå inn i EØS-avtalen sine verknader for norsk verftsindustri. 
Olav Akselsen, leiaren i næringskomiteen, seier at EØS-avtalen er «ein husmannskontrakt» – ikkje ein « hersens » kontrakt, som eg beklagelegvis kom til å seia. 
Når ein ser at ein i EU ser ut til å tilby prisar som er langt under dei norske, er det sånn å forstå at Arbeidarpartiet reknar dette med EØS-avtalen inn i det forslaget som har fleirtal? 
Er det grunngjevinga for at ein ikkje støtter SV sitt forslag? 
Hallgeir H. Langeland (SV): 
Miljøvernministeren har vore etter måten profilert når det gjeld miljøspørsmål, i alle fall i ein periode av den tida Regjeringa har sete. 
Det som forundrar meg no i det siste, er det som har skjedd i forhold til villaksen og korleis ein på ein måte skal bevara villaksen – og der har Noreg eit spesielt internasjonalt ansvar. 
Der har ein lagt fram ei stortingsmelding, som Stortinget har til behandling. 
Men så vel Regjeringa å dela ut 40 laksekonsesjonar over bordet etter samtalar med Framstegspartiet. 
Ein vel i budsjettet å tildela 50 konsesjonar til, som ingen eigentleg vil ha fordi marknaden er metta. 
Dette kan ifølgje miljøvernbevegelsen bli ein katastrofe for villaksen når ein får så mange oppdrettsanlegg rundt omkring overalt der ein eigentleg frå Regjeringa si side skulle verna nasjonale laksefjordar og nasjonale laksevassdrag. 
Så mitt spørsmål til representanten Onarheim er: 
Er det i tråd med Regjeringa sin politikk og er det i tråd med god miljøpolitikk å gjera desse overgrepa overfor villaksen? 
Det andre spørsmålet går på at Arbeidarpartiet, SV og Senterpartiet har eit felles forslag om at ein skal gå inn og sjå på den målsetjinga ein har for Enova i forhold til energieffektivisering, og koma med skikkelege enøktiltak og satsa på alternativ fornybar energi. 
Me ønskjer ein uavhengig analyse av det kapitalbehovet dette selskapet har i forhold til dei mål Stortinget har sett. 
Er det ikkje god butikk å arbeida på den måten, sidan Høgre ikkje støttar det? 
Hallgeir H. Langeland (SV): 
Så billig som representanten Vaksdal no prøvde å sleppa unna, det går ikkje. 
Her må ein stå inne for den politikken ein står for. 
SV er for at det skal vera nokså høge straumprisar, sånn at ein skal kunne framskaffa dei alternativa me ønskjer, fornybar energi og straumsparing. 
Det er me ærlege og seier. 
Men det å seia at ein eigentleg ikkje vedkjenner seg marknadsliberalismen, som ein no på ein måte seier indirekte, det blir jo direkte feigt. 
Viss ein vil byggja dei gasskraftverka som det har vore planar om, og som har konsesjon, må ein jo setja av pengar til det – ein må altså gå inn og styra pengar sånn at dei blir bygde. 
Det kunne ein ha gjort, for Framstegspartiet har jo vore med på å leggja premissane for statsbudsjettet. 
Kor er pengane til alt dette som det har vore snakk om? 
Nei, ver ærleg og sei at ein høg straumpris er Framstegspartiets politikk, for dei ønskjer at marknaden skal råda. 
Det er ei ærleg sak. 
Det å prøva å vri seg unna med at det ikkje skjer noko, at det ikkje blir bygd ut noko, og heller ikkje foreslå å byggja ut noko, er feigskap. 
Her må ein stå rakrygga og seia: 
Me meiner marknaden skal rydda opp i dette. 
Når det ikkje skjer, må me akseptera at straumprisane aukar. 
Ein kan ikkje kjefta på regjering og storting når ein sjølv er med på å leggja premissane i budsjettet. 
Eg vil gjerne utfordra Framstegspartiet til å seia om dei no kjem til å setja av pengar til å byggja ut nye vasskraftprosjekt eller gasskraft. 
Er det det me skal venta på frå Framstegspartiet si side, sånn at straumen blir billigare? 
Det må jo vera det som må skje. 
Ingmar Ljones (KrF): 
Eg vil minna representanten Vaksdal om følgjande: 
For det første, Noreg fører ein radikal og ambisiøs klimapolitikk. 
For det andre: 
Noreg er eit av dei fyrste landa i verda som har utarbeidd ein heilskapleg politikk for alle sine hav- og kystområde. 
Regjeringa har lagt fram ein nasjonal plan for korleis vi skal følgja opp FN sin konvensjon om biologisk mangfald, og Regjeringa held aktivt fram med å protestera mot utslepp frå Sellafield-anlegget. 
Kristeleg Folkeparti har faktisk vore med på å flytta tyngdepunktet i norsk miljøpolitikk gjennom at vi gjekk inn i regjeringssamarbeid med Høgre. 
Menneskeskapte klimautfordringar er allereie eit faktum. 
Klimaet er i ferd med å bli varmare, våtare og villare, som det heiter, og vi opplever periodar med tørrvêr. 
1998 var det hittil varmaste året på jorda, og det vekkjer oppsikt hjå meg når Framstegspartiet avviser at dette kan vera menneskeskapt. 
Eit overveldande stort fleirtal i FN sitt klimapanel er overtydd om det. 
Eit heilt verdssamfunn bruker store ressursar på å motverka desse endringane gjennom avtalar om å få ned klimautsleppa. 
Då er det merkeleg at Framstegspartiet kan vera så konsekvent i å avvisa at klimaendringane er menneskeskapte. 
Difor er spørsmålet til representanten Vaksdal: 
Med dei endringane som no er påviste, m.a. i vêret, i klimaet, i økosystemet og når det gjeld forureining, kunne då representanten Vaksdal vera med på ein diskusjon, vera med på laget, slik at vi kan få ei endring? 
Det gjeld innanfor vern, miljøvern og forureining. 
Ingmar Ljones (KrF): 
Ei berekraftig utvikling har lenge vore eit sentralt omgrep i miljøpolitikken. 
Miljøkonferansen i Johannesburg tidlegare dette året stadfesta at utfordringane når det gjeld miljø og utvikling, er globale, og at dei rike landa har eit særskilt ansvar for å medverka til å få best mogleg miljø globalt. 
For å syna at vi tek dette ansvaret, må vi prioritera rett nasjonalt. 
Vi er medansvarlege for dei menneskeskapte klimaendringane. 
Vi må leggja opp til ei miljøriktig utvikling av samfunnet som tilfredsstiller behova til dagens menneske og generasjonar som kjem. 
Vi er sjølve ein del av naturen og skaparverket, og vi må forvalta livsgrunnlaget med det ansvaret vi er pålagde. 
Ei forsvarleg forvalting tek utgangspunkt i tre prinsipp: 
– Naturen si tolegrense må ikkje overskridast. 
– Føre var-prinsippet må leggjast til grunn. 
– Forureinar må betala for å retta opp miljøøydelegging. 
Samarbeidsregjeringa prioriterer miljøet høgt. 
I eit stramt økonomisk opplegg for budsjettet som m.a. hadde til føremål å få ned renta og kronekursen, har vi funne rom for viktige miljøsatsingar. 
Det har allereie gitt resultat: 
Første rentereduksjon er komen, og miljøprofilen blir stendig tydelegare. 
Vi aukar løyvinga til opprydding i forureina sediment med PCB-innhald i hamner og fjordområde med til saman 15 mill. kr, og samstundes blir det gitt ei bestillingsfullmakt på 20 mill. kr for å sikra tilstrekkeleg framdrift i arbeidet med å fjerna miljøgifter og sediment. 
I dei 15 mill. kr som er løyvde, ligg det 5 mill. kr som skal gå til opprydding av skipsvrak og PCB frå sediment på havbotnen. 
Vi er glade for at vi står saman med Framstegspartiet når det gjeld denne viktige satsinga. 
Eg viser elles til havmiljømeldinga som Regjeringa har lagt fram, og komiteen si behandling som skal starta på nyåret. 
Denne meldinga vil leggja viktige føringar for korleis vi skal få eit godt havmiljø, som er ein føresetnad for å kunna hausta forureiningsfri mat frå havet. 
Å ta vare på gamle kulturminne og kulturstader er viktig, både for oss sjølve og av omsyn til dei som kjem etter oss. 
Kulturminnefondet blir tilført avkasting frå fondet på 6,5 mill. kr. 
Dette kjem i tillegg til vidareføringa av dei om lag 15 mill. kr som er på budsjettet for inneverande år. 
I budsjettet for 2003 har Norsk Vasskraft- og Industristadmusem i Tyssedal blitt løfta fram. 
Gjennom eit tilskot lagt opp som eit spleiselag mellom Olje- og energidepartementet og Miljøverndepartementet, blir restaureringsarbeidet ved dette museet fullfinansiert. 
Eg er glad for denne løyvinga. 
I tillegg vil eg understreka det verdfulle arbeidet som er utført lokalt, slik at det her kan knytast viktige band mellom komande generasjonar og ein del av grunnlaget for velferda i dette landet, nemleg utnyttinga av vassressursane våre til energiproduksjon. 
Pårekneleg og berekraftig energiforsyning er framleis grunnlaget for velferdssamfunnet vi lever i. 
Den siste tida har vist kor sårbare vi er når vi baserer energiproduksjonen vår i hovudsak på vasskraft. 
Eg er difor glad for at vi i eit stramt budsjett har funne rom for å vidareføra den sterke satsinga på utvikling av alternative energikjelder. 
Løyvinga til Energifondet er i 2003 på 479 mill. kr, nesten ein halv milliard, inklusiv 200 mill. kr som følgje av påslaget på nettariffen til dette formålet. 
Auken i straumprisen i det siste er ei tøff utfordring for oss alle. 
Det må likevel nemnast at når straumprisen aukar, blir folk flest meir omtenksame når det gjeld elforbruket sitt. 
Dette viser at potensialet for straumsparing og omlegging til annan miljøriktig energi er der. 
Regjeringspartia er opptekne av miljøriktig bruk av naturgass. 
Gjennom miljøriktig bruk av naturgass vil Noreg bruka potensialet sitt til å bli eit føregangsland innanfor dette feltet. 
Eg meiner at dei prioriteringane som blir vedtekne i dag, legg eit godt grunnlag for at vi i energi- og miljøkomiteen kan få spelerom for å realisera vår målmedvitne satsing på berekraftig utvikling, der forvaltaransvaret viser att både nasjonalt og internasjonalt. 
Presidenten: 
Det vert replikkordskifte. 
Ingmar Ljones (KrF): 
I og med at det er ein representant frå Arbeidarpartiet som nettopp tek opp problematikken kring CO2-forskning generelt og midlar til å forska på m.a. CO2-frie gasskraftverk, trur eg det kan vera viktig å nemna at om ein ser på framlegget frå Arbeidarpartiet og det som no er kome frå Regjeringa og stortingsfleirtalet si side, er løyvingane som no blir vedtekne, faktisk større. 
Sem-erklæringa seier 100 mill. kr til denne forskninga. 
Til no er det med det som kom i revidert nasjonalbudsjett og løyvinga dette året, blitt 70 mill. kr. 
Det står altså 30 mill. kr att, og eg er viss på at desse pengane også vil komma på plass. 
Det er fleire sjansar. 
For det første kjem no behandlinga av gassmeldinga, og ho femnar ganske vidt. 
Det gjeld teknologiutvikling og pilottesting, det gjeld oppretting av innovasjonsselskap, det gjeld investeringsstønad, og det gjeld også utgreiing av infrastruktur for deponering og reinjisering av CO2. 
Dette til saman har ei så sterk fokusering nettopp på den delen at det, som nemnt, inneber ei betydeleg sterkare satsing enn det som Arbeidarpartiet hadde lagt opp til. 
No er det naturleg å invitera til eit samarbeid ved behandlinga av revidert nasjonalbudsjett og ikkje minst ved behandlinga av budsjettet for 2004, så vi kan få eit endå større lyft nettopp på dette viktige området. 
