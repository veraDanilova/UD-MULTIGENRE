Altså: 
Altså: 
Altså: 
Altså. 
Altså: 
Altså: 
Olav Akselsen (A) [11:12:45]: 
Eg synest dette har vore veldig avklarande, for Høgre sin leiar bekreftar at dei vil samarbeida med Framstegspartiet, men seier i same andedraget at det er eit ultimatum at det er Høgre sin økonomiske politikk som skal førast. 
Dette er i sterk motstrid til det Siv Jensen seier, at det først skal haldast eit val, og så er det forholdet mellom partia som skal avgjera kva som blir den økonomiske politikken eller politikken på dei ulike områda. 
Eg håpar at Høgre sin leiar kan gjenta det som er realiteten i innhaldet hennar, nemleg at Framstegspartiet må gje opp sin økonomiske politikk i det heile for å få ei moglegheit til å samarbeida med Høgre, noko som igjen betyr at alle lovnadene til Framstegspartiet om meir pengar til alle gode formål i realiteten er null verde. 
Olav Akselsen (A) [11:25:31]: 
Eg vil først seia meg glad for at Kristeleg Folkeparti vil vera positivt til vidare samarbeid. 
Eg trur at neste val, som det førre valet, vil dreia seg om kva veg Noreg skal gå – om me skal halda fram med å byggja ut den offentlege sektoren, betra han og gjera han betre for innbyggjarane våre, eller om me skal satsa på store skattelettar og massiv privatisering, slik Høgre og Framstegspartiet både foreslår og ønskjer. 
Eg har oppfatta Kristeleg Folkeparti å vera eit parti som tradisjonelt ønskjer å satsa på fellesskapen og betring av dei offentlege tenestene. 
Eg meiner òg innlegget i dag tyder på det. 
Kristeleg Folkeparti er eit parti som tradisjonelt har stått Arbeidarpartiet nær. 
Likevel må eg seia at eg dessverre har opplevd at Kristeleg Folkeparti ein del gonger har hamna i dårleg selskap. 
Eg meiner at det var tilfellet i den førre regjeringa, der ein såg at ein veldig stor del av pengane som var til disposisjon, gjekk til skattelette i staden for til å byggja ut offentleg velferd. 
Mitt spørsmål er eigentleg: 
Reidar Sandal (A) [11:35:10]: 
Representanten Dagfinn Høybråten kringkasta til det norske folket tidlegare i dag at han vil vere endå tydelegare enn leiaren i Venstre, Lars Sponheim, i spørsmålet om ei ny regjering. 
Det er sanneleg eit offensivt synspunkt. 
Vi har lenge vore vitne til at Høgre, som Kristeleg Folkeparti sat i regjering med frå 2001 til 2005, held døra open for fleire regjeringsalternativ på borgarleg side. 
Høgre vil regjere saman med Framstegspartiet i ei brei borgarleg regjering. 
Høybråten hevda tidlegare i dag at han avviser både Stoltenberg og Jensen som statsminister etter valet neste haust. 
Når det på borgarleg side finst fleire alternativ og Høgre vil samarbeide med og satse på minst to hestar, er spørsmålet mitt følgjande: 
Er det tillitvekkjande – noko representanten Høybråten i parlamentarisk samanheng legg stor vekt på – at det største partiet som Kristeleg Folkeparti definitivt vil samarbeide med, har eit slikt tvisyn i regjeringsspørsmålet? 
Olav Akselsen (A) [11:47:58]: 
Venstre sin leiar har både i dag og tidlegare vore mønsterverdig klår når han har slått fast at det er heilt uaktuelt å samarbeida med Framstagspartiet. 
I tillegg har Sponheim stilt fleire heilt klåre ultimatum, no seinast om oljepolitikken, noko som i realiteten vel betyr at ein seier nei til å samarbeida med Høgre. 
I tillegg til dette har då Kristeleg Folkeparti fått seg ei skikkeleg overhøvling, noko som ein neppe kan kalla for ein samarbeidsinvitt. 
Personleg har eg vanskeleg for å sjå føre meg Sponheim som ein samarbeidsminister i ei ny borgarleg regjering. 
Det me derimot har fått høyra mindre om, er kva slags type samarbeid Venstre kan tenkja seg i neste periode. 
Eller er det slik at Venstre allereie no har tenkt å vera Stortingets svar på « Lonely Rider » – einsam, men rettferdig? 
Reidar Sandal (A) [11:56:46]: 
Representanten Sponheim er den av dei norske partileiarane som har lengst erfaring i stolen. 
Han har i sitt virke som partileiar teke mål av seg til å opptre både poengtert og tydeleg med sin politiske bodskap. 
Eg må gi Sponheim den komplimenten at han i stor grad har lykkast i den strategien. 
Det må derfor vere frustrerande for representanten Sponheim å erfare at det største partiet som han ønskjer å samarbeide med i regjering, er prega av ei vaklande oppfatning, av eit tvisyn – for å halde seg i Venstre sitt vokabular. 
Høgre ser framleis eit samarbeid med Framstegspartiet eller eit samarbeid med Venstre og Kristeleg Folkeparti som ei moglegheit. 
Spørsmålet mitt må derfor bli: 
Er representanten Sponheim komfortabel med den uklare situasjonen som rår ved at Høgre framleis, mindre enn eitt år før stortingsvalet, satsar på to hestar i regjeringsspørsmålet? 
Olav Akselsen (A) [13:02:01]: 
Den regjeringa som me har i dag, er eit resultat av det førre valet, der fleirtalet av veljarane støtta opp om ein politikk for meir fellesskap, heller enn skattelette til dei rikaste. 
Arbeidarpartiet gjekk til val på arbeid til alle, ein betre fellesskule, betre eldreomsorg og ei meir rettferdig fordeling. 
Me ville satsa på å byggja ut den offentlege velferda, forbetra og fornya. 
Ved å fjerna den førre regjeringa sine usosiale skattekutt har denne regjeringa hatt ca. 50 milliardar kr meir å bruka på offentleg velferd. 
Det har ført til meir pengar til kommunane. 
Det har ført til ein betre skule for elevane, fleire barnehagar, ei betre eldreomsorg og eit milliardlyft for helsevesenet. 
Og for første gong: 
Nasjonal transportplan blir følgd opp, noko som i denne perioden vil gje omtrent 8 milliardar kr meir til bane og veg enn det den førre regjeringa la opp til. 
Arbeidsløysa har ikkje vore lågare på over 20 år. 
Aldri har fleire vore sysselsette. 
Over 200 000 fleire enn for tre år sidan er i jobb i dag. 
50 000 har gått frå ein plass i arbeidsløysekøen og til fast arbeid. 
Regjeringspartia gjer det dei lova i valkampen: 
byggjer ut og forbetrar fellesskapsløysingane samtidig som ein fører ein økonomisk politikk som sikrar sysselsetjing, verdiskaping og velferd. 
Ein er godt i rute med å gjennomføra det som blei sett ned i Regjeringa sitt arbeidsprogram, kalla Soria Moria. 
I trontalen varsla Regjeringa at ein ville fortsetja arbeidet med å gjennomføra den politikken ein gjekk til val på. 
Fellesskapsløysingane skal forbetrast og utviklast. 
Dei siste vekene har uro i den internasjonale finansmarknaden vist til fulle at også Noreg blir påverka av det som skjer utanfor våre grenser. 
Sjølv om me ikkje enno har den heile og fulle oversikta over kva denne uroa vil føra til for oss, tyder alt på at skadeverknadene for landet vårt er små samanlikna med det som skjer i svært mange andre land. 
Ein kan hevda at me er heldige, men det er ikkje tilfeldig at me er betre rusta til å takla denne krisa enn mange andre land. 
Det har samanheng med den politikken me har ført her i landet. 
I motsetning til mange andre har me hatt streng regulering og konroll med finanssektoren vår. 
Det har vore nødvendig, og det skånar oss no for dei verste utslaga av den internasjonale uroa. 
Det at me har orden i økonomien er avgjerande for handlefridomen vår. 
Finanskrisa i USA og andre plassar viser at regulering og kontroll er nødvendig. 
Marknaden kan ikkje overlatast til seg sjølv, slik enkelte ser ut til å tru. 
At staten i mange land no må til med redningspakkar og oppkjøp av bankar og finanshus, er nok eit nederlag for liberalismens totale tru på den frie marknaden. 
Sjølv om ein i desse dagar ser tåredrypande oppslag om investorar sine milliardtap, er det vanlege folk som også denne gongen er dei verkelege taparane. 
Folk som ikkje var i nærleiken då bonusane blei betalte ut, må betala rekninga i form av høgare rente og i verste fall gå frå hus og heim på grunn av andre sine spekulasjonar. 
Finansuroa viser at me ikkje bør eksperimentera med den økonomiske politikken, og at regulering er av det gode – ikkje motsett, slik som Framstegspartiet hevdar. 
Det mest interessante som har skjedd så langt i dag, er at Høgre sin leiar har slått fast at Framstegspartiet kan gløyma sin økonomiske politikk om dei ønskjer å samarbeida med Høgre. 
Det betyr samtidig at me alle, Framstegspartiet sine veljarar inkludert, kan gløyma alle løfta om fleire milliardar til alle gode formål. 
I sommar var det krig i Europa. 
Krigen mellom Russland og Georgia var eit klart brot på internasjonal lov. 
Me må ta klar avstand frå det maktovergrepet som skjedde. 
Det har vore gjort, og derfor blir det heilt feil når Høgre sin leiar prøver å så tvil om Noreg og Regjeringa sin reaksjon på Russland sin oppførsel. 
Det er det ikkje grunnlag for. 
Våpenmakt er ikkje måten å løysa strid mellom ulike statar på. 
Men på same måten som me må ta klar avstand frå Russland sin maktbruk, må det vera eit klart mål å engasjera Russland så mykje som mogleg på så mange område som mogleg. 
Å få Russland med som ein aktiv deltakar i felleseuropeiske fora som Europarådet og NATO–Russland-rådet er viktig. 
Ingen, verken Noreg, Europa eller verda elles er tent med unødvendig auka spenning mellom Russland og resten av verda. 
Derfor er det viktig for Norge å fortsetja det praktiske og konkrete samarbeidet med Russland. 
Trontalen slår fast at utanrikspolitikken står fast. 
Olav Akselsen (A) [13:08:27]: 
Ja, det gjer eg absolutt. 
Me må jo setja dette inn i det perspektivet der denne saka høyrer heime. 
Dette er ei sak som Noreg har operert med overfor ESA og Europa i seks, sju år. 
Den førre regjeringa hadde ei høyring om å likestilla offentleg og privat eigarskap på den måten at alle kommunar også måtte levera inn sin eigarskap i kraftsektoren til staten. 
Det sa me allereie den gongen klart nei til. 
Denne regjeringa valde òg å bringa saka inn for EFTA-domstolen for å få ei avklaring. 
På bakgrunn av det fekk me ein dom som gjorde at Noreg hadde eit avgrensa tidsrom for å få regelverket i tråd med dommen i EFTA-domstolen. 
Regjeringa har jobba aktivt for å få det til, og gjennom det vedtaket som Stortinget – Odelstinget og Lagtinget – fatta for eit par veker sidan, har me altså no sikra vidare offentleg kontroll med vasskraftressursane våre, noko som opposisjonen sitt forslag ikkje kunna gje oss. 
Derfor har det vore ein svært aktiv politikk på dette området. 
Olav Akselsen (A) [13:11:03]: 
No trur nok eg at Regjeringa har veldig klare tankar om Noreg si framtid både på dette og på veldig mange område. 
Det som er heilt klart, er at eg synest det er negativt at opposisjonen, særleg Høgre, prøver å skapa eit inntrykk som ikkje er korrekt, nemleg at Noreg ikkje på lik linje med alle andre land i NATO, og for så vidt innanfor Vest-Europa, har teke klart avstand frå den måten som Russland takla krisa i Georgia på. 
Dette er ikkje tilfellet, og ved Høgres måte å handtera dette på underminerer ein i realiteten alvoret og styrken i dei fråsegnene som eit samla vestleg Europa har kome med. 
Det er altså slik at denne regjeringa frå dag éin har ønskt å få internasjonal merksemd på Noreg sine område i nord gjennom nordområdestrategien og ved å auka merksemda i NATO og andre fora når det gjeld den eventuelle spenninga som kan bli i dette området. 
Derfor er eigentleg det som no har skjedd, berre med på å stadfesta at me har hatt ei regjering som har vore framsynt når det gjeld potensiell utvikling i våre grenseområde. 
Modulf Aukan (KrF) [13:12:31]: 
I VG i dag skriv Elisabeth Skarsbø Moen at småbarnsforeldre er den gruppa som har grunn til å vera skuffa når Stoltenbergs regjeringsperiode no går mot slutten. 
Det er ikkje full barnehagedekning. 
Maksprisen er avlyst for perioden. 
Løftet om ti veker foreldrekvote har vi ikkje sett snurten av så langt, heller ikkje løftet om å gje fedrar sjølvstendige oppteningsrettar er innfritt. 
Kristeleg Folkeparti meiner at det er på tide å få dette på plass. 
Er Akselsen einig i det? 
Vi i Kristeleg Folkeparti har foreslått ein ny fleksibel foreldrepermisjon på 16 månader, der dei 14 ekstra vekene kan nyttast fritt innan barnet fyller ti år. 
Dette er eit konkret forslag som vil hjelpa titusenvis av foreldre landet over til å få meir tid saman med barna sine. 
Er Akselsen einig i det? 
Olav Akselsen (A) [13:13:45]: 
Eg meiner òg det vil vera feil å seia at spesielle grupper i Noreg har stor grunn til å vera misfornøgde med denne regjeringa. 
Det har gått svært bra i Noreg. 
Arbeidsløysa har gått ned, kjøpekrafta har gått opp – også for småbarnsforeldra – og me har fått gjennomslag for tidenes utbygging av barnehagar i Noreg, og me vil venteleg nå målet om full barnehagedekning i løpet av neste år. 
Om det er slik at Kristeleg Folkeparti no er blant dei partia som meiner at det skjer for lite på dette området, synest eg det er ei veldig positiv utvikling, for dessverre har Kristeleg Folkeparti ikkje vore blant dei sterkaste pådrivarane for å byggja barnehagar. 
Eg har heller ikkje oppfatta at Kristeleg Folkeparti har vore ein spesiell stor pådrivar for å utvida foreldrepermisjonen. 
Viss så er tilfellet, er eg sjølvsagt svært glad for det. 
Me er òg villige til å vurdera alle dei innspela som måtta koma i den samanhengen. 
Erling Sande (Sp) [14:02:28]: 
Representanten Solvik-Olsen er oppteken av landets tilgang på energi, og det er viktig. 
Tidlegare denne hausten gjorde Regjeringa, i lag med Venstre og Kristeleg Folkeparti, eit historisk viktig vedtak som sikrar fellesskapet kontrollen over dei viktige vasskraftressursane våre. 
Ikkje overraskande stemde både Framstegspartiet og Høgre mot, sidan begge desse partia, og særleg Framstegspartiet, har programfesta ei større privatisering og opning for utsal av dei norske vasskraftressursane. 
I media høyrer vi at Framstegspartiet seglar høgt på meiningsmålingane. 
Dei førebur seg på regjeringsmakt, får vi høyre. 
Mitt spørsmål til Solvik-Olsen er som følgjer: 
Dersom så ille skulle skje, er det slik at Framstegspartiet framleis kjem til å kjempe for å privatisere og selje ut vasskraftressursane våre i større grad? 
Reidar Sandal (A) [14:26:55]: 
I trontalen blir den store uroa i dei internasjonale finansmarknadene kommentert. 
I USA og i enkelte andre land er følgjene dramatiske. 
Her til lands får vi òg merke verknadene, men eg håpar det skjer i langt mindre omfang enn andre plassar. 
Det er fleire grunnar til at Noreg er betre rusta enn andre land til å takle den internasjonale finanskrisa. 
Det har over tid vore ført ein stø og ansvarleg økonomisk politikk her i landet. 
Forholda på arbeidsmarknaden har ei tid vore svært tilfredsstillande. 
Det haustar vi til fulle fordelane av no om dagen. 
Dessutan har landet vårt store økonomiske musklar, musklar som har fått utvikle seg planlagt og under kontroll. 
Vi kan trygt hevde at Noreg har ei god, moderne og samanhengande regulering av finanssektoren. 
Finansinstitusjonane våre er stort sett solide. 
Det skjedde m.a. ei vesentleg opprydding i vårt bankvesen under bankkrisa først på 1990-talet. 
Å finne ei betre statleg garantiordning for bankkundar enn ho vi har etablert her i landet, er vanskeleg. 
Dei aller fleste bankkundane treng derfor ikkje ta ut pengane sine i desse dagar fordi dei er urolege for at verdiane kan gå tapt. 
Garantien gjeld nemleg inntil 2 mill. kr pr. kunde. 
Den amerikanske finansmarknaden har rista i grunnvollane. 
Uendeleg mange amerikanarar er i eit svært alvorleg uføre. 
Fleire europeiske land har òg fått merke det økonomiske forfallet. 
Uheldige utslag ser vi dessverre også i vårt eige land. 
Når forskjellane likevel er så store, er årsaka først og fremst at vi har ordna oss heilt annleis enn amerikanarane. 
Vi har utvikla det norske systemet som har tre viktige ingrediensar: 
For det første har vi lagt stor vekt på å halde orden i økonomien. 
Det har vore ein suksess både for folk flest og for samfunnet. 
For det andre har vi ei viss styring med marknadskreftene. 
Vi har innsett at marknadene verken kan eller bør få styre seg sjølve. 
Det tredje momentet er at vi har ein blandingsøkonomi. 
Det kan nok så vere at marknadsliberalismen er tenleg for eliten i gode tider. 
Den norske modellen derimot er for alle, både i gode og i dårlege tider. 
I fleire veker har vi vore vitne til ei systemkrise i amerikansk økonomi. 
I stor grad er ho skapt av dereguleringa av finansnæringa. 
Det har vore ei storslått og ukritisk utlåning av pengar nesten til kven som helst, utan tilstrekkeleg pant og tryggleik. 
Til slutt var det berre eitt mogleg utfall: 
Bobla måtte sprekke. 
Spekulantar og eliten i den amerikanske finansmarknaden må ta svært mykje av skulda for krisa som der har oppstått. 
Rett før helga arbeidde amerikanske politikarar intenst med å finne ein veg ut av uføret. 
Den vegen kan bli lang og smerteleg å gå. 
Medisinen som no er foreskriven, er ikkje meir liberalisme. 
Det er erkjent at marknaden ikkje kan styre seg sjølv. 
Derfor blir det sett inn reguleringstiltak. 
I Framstegspartiet er ein på kollisjonskurs med desse erfaringane. 
Per Sandberg speler faktisk på elitelaget til Framstegspartiet. 
Han meiner at finanskrisa har si årsak i for mykje, ikkje for lite, styring med dei elleville finansmarknadene. 
I utkastet til handlingsprogram for komande stortingsperiode blir det slått fast at regulering bør vere heilt unødvendig i ein fri marknad. 
Problemet for Framstegspartiet er at tanken om deregulering ikkje har ankerfeste. 
Sjølv i USA har ein forlate den skansen. 
Lærdommen for dei aller fleste må derfor vere at liberalismen har spelt fallitt. 
Det er historieforfalsking å hevde at problema i amerikansk økonomi har oppstått fordi styresmaktene har blanda seg for sterkt bort i finansinstitusjonane. 
Mitt poeng er at problema i USA har si årsak i at reguleringa ikkje har vore god nok. 
Liberalismen og marknadskreftene har tidlegare fått utvikle seg fritt. 
Det er lærdommen som Framstegspartiet og òg Sandberg burde ta til seg, og ikkje snakke på eit historielaust grunnlag. 
Statsråd Bård Vegar Solhjell [14:49:12]: 
Mange talarar her har teke utgangspunkt i den internasjonale finanskrisa som òg kan merkast i Noreg, men som særleg står på toppen av den internasjonale dagsordenen. 
Fleire har vore innom dei to andre store globale utfordringane som vi merkar veldig tydeleg i år, og vil merke i åra framover. 
Fattigdomen og den matvarekrisa vi opplever i år, har vorte kalla den stille tsunamien av Verdens Matvareprogram og kan merkast i ekstrem grad for dei fattige landa i verda no. 
Dei globale klimautfordringane kjem etter mi oppfatning til å vere den største utfordringa vi felles står overfor globalt i det neste hundreåret. 
Eg seier dette fordi eg meiner at desse utviklingstrekka har minst to ting til felles. 
For det fyrste har dei det til felles at den ideologien som seier at vi ikkje skal styre marknaden, at det ikkje er nødvendig å la menneska sine behov styre over marknadskreftene, har slått feil på alle dei tre områda. 
Internasjonalt ser vi no ei utvikling som går i retning av sterkare politisk styring, tettare og meir forpliktande samarbeid og større engasjement i andre sine problem – for seint i den retninga, etter mitt syn, men med mange skritt i riktig retning. 
Det vart seinast demonstrert ved at politikarar som tidlegare ikkje har markert seg som sterke kritikarar av marknaden, no står fram som det i samband med den internasjonale finansuroa. 
Det ville ha vore eit stort paradoks om det partiet som ikkje trur på klimaproblema, som er skeptisk til utviklingshjelp, og som er mot politiske reguleringar i penge- og kredittmarknaden, skulle få meir å seie i Noreg, mens vi opplever det motsette internasjonalt. 
Det andre desse problema har til felles, er at meir kunnskap er ein sentral del av løysinga. 
Meir kunnskap og kompetanse og topp forsking må til for å løyse klimaproblem og fattigdomsutfordringar, men meir utdanning er òg ei av dei sentrale løysingane på fattigdomsproblema for land i den tredje verda, for fattige land som slit med si eiga utvikling. 
For Noreg er det det same biletet. 
85 pst. av Noregs nasjonalformue er såkalla humankapital, altså verdien av vår framtidige og noverande arbeidsinnsats, det vi har i hovud og hender av kunnskap. 
I aukande grad vert det behov for fleire menneske med utdanning i åra som kjem. 
Barnehage og skule er ryggrada i kunnskapssamfunnet. 
Det er nettopp derfor Regjeringa har gjort satsing på utdanning til eit av sine viktigaste område og kjem til å fortsetje med det. 
Fleire elevar må lære meir. 
Det er alvorleg at mange elevar slit med mangel på grunnleggjande kunnskapar, både faglege og sosiale – ikkje minst at mange slit med språk, lesing og skriving. 
Dersom du les dårleg, kan du få vanskar i dei fleste skulefaga, du vil ha store problem på arbeidsmarknaden og på mange område av livet seinare. 
Derfor må vi ha, og vi har hatt, eigne satsingar på språk og realfag. 
Derfor satsar vi no tungt på meir kompetanse til lærarane, på ei betre lærarutdanning, fordi vi veit at lærarane kanskje er det viktigaste for kva elevane lærer. 
Derfor må vi satse meir på tidleg innsats. 
Tidleg innsats betyr å ta tak i problema medan dei er små og kan løysast, ikkje la dei vekse seg store og altfor vanskelege å løyse – derfor fleire lærarar i norsk og matematikk på første til fjerde trinn og tettare oppfølging, bl.a. med fleire kartleggingsprøver. 
Fleire elevar må fullføre vidaregåande skule. 
Det er svært alvorleg at ein av tre elevar ikkje fullfører vidaregåande. 
Det betyr at mange menneske mistar dei jobbmoglegheitene som dei seinare kunne ha hatt. 
Det er alvorleg for samfunnet, for vi treng alle sine evner og alle sine kunnskapar i samfunnet. 
Fleire elevar må trivast og meistre i skulen. 
Eg er uroa over at vi ikkje ser ein nedgang i mobbetala i norsk skule, sjølv om mange norske elevar trivst på skulen. 
Eg er oppteken av at vi skal byggje vidare på og ha ein inkluderande fellesskule i Noreg. 
Det at vi har unngått ei privatisering av den norske skulen, at vi har ein fellesskule der alle møtest på den same arenaen, er eit viktig utgangspunkt for at vi framleis skal satse på kunnskap i Noreg. 
Så skal vi halde fram med å gjere siste rest av den store barnehagerevolusjonen, kome heilt i mål når det gjeld full barnehagedekning, framleis prisnedgang – ikkje minst endå sterkare satsing på innhaldet og kvaliteten i barnehagane i åra framover. 
Vi vil halde fram med satsinga på kunnskap, som er heilt nødvendig for ungane i Noreg, for det norske samfunnet og for verda. 
Statsråd Bård Vegar Solhjell [14:55:31]: 
« Katastrofe » er den dårlegaste beskrivinga av barnehageutviklinga eg har høyrt dei siste åra. 
Eg er veldig oppteken av at det skal vere gode vilkår for private barnehagar. 
Det er det òg. 
Derfor er det veldig mange nye private barnehagar som har starta dei siste åra. 
Det er ein viktig del av barnehagetilbodet. 
Men kvart år vert det lagt ned nokre private barnehagar. 
Det viktige er at det vert starta veldig mange fleire barnehagar, både private og offentlege. 
Mange av dei som har vorte lagde ned, er eldre familiedrivne barnehagar som har vorte erstatta av nyare barnehagar, både private og kommunale. 
Eg er likevel så oppteken av dette at eg her vil gjenta at vi kjem til å gå inn og sjå på kvar einaste barnehage på denne lista for å sjå kva som er riktig, sjå kva som er årsaka, for det er nødvendig å følgje barnehageutviklinga tett når det gjeld både dei kommunale og dei private barnehagane framover. 
Statsråd Bård Vegar Solhjell [14:57:51]: 
Det er SV, som styrer Kunnskapsdepartementet, som har rett i det vi kom til å leggje fram og framleis vil ha som politikk. 
Det er punkt éin. 
Vi treng større investeringar til forsking i åra framover. 
Det er nettopp derfor vi i dei siste åra har hatt ein vekst i forskingsløyvingane, og vi har vore opptekne av at dei må aukast. 
Vi ligg fremst i løypa når det gjeld å auke løyvingane samanlikna med den førre regjeringa, der Høgre var med. 
Det er også derfor vi har hatt positive evalueringar av SkatteFUNN-ordninga, og ho kjem til å verte ført vidare. 
Grunnen til at vi gjer dette, er sjølvsagt at det å få til forsking og utvikling, både offentleg og privat i Noreg, er heilt nødvendig for å løyse mange av dei store utfordringane vi har. 
Vi veit at Noreg, særleg innafor privat sektor, ligg langt etter når det gjeld å nå dei forskingsmåla vi har. 
Så det er nødvendig å ha gode ordningar for å sikre forsking der òg. 
Statsråd Bård Vegar Solhjell [15:00:05]: 
Det gjer vi, og eg er einig i mykje av den analysen som representanten Tørresdal her gav. 
Det er vel og bra med tidleg innsats, men det er heller aldri for seint. 
Tidleg innsats vert kjenneteikna ikkje berre ved at det betyr tidleg i livet, men når nokon slit med noko i skulen, må ein ta tak i det med ein gong det vert oppdaga. 
Der er ungdomsskulen, som representanten seier, ein veldig viktig arena, fordi ungdommar går gjennom veldig store personlege endringar, men òg fordi dei faglege krava vert større. 
Ein begynner førebuingane til kva ein skal gjere seinare i livet, og kor ein skal gå vidare i skulen. 
Derfor har vi styrkt rådgivinga i ungdomsskolen, innført det nye faget utdaningsval og auka moglegheita til å ta fag frå vidaregåande. 
Så i 2007 – etter Kristi fødsel – sette Øystein Djupedal ned eit utval, Karlsen-utvalet, som skal levere si innstilling om få veker. 
Då kjem vi tilbake til vidare grep når det gjeld fullføring av vidaregåande skole, òg retta mot ungdomsskulen. 
Statsråd Liv Signe Navarsete [15:12:11]: 
Eg er djupt usamd med dei som framstiller Noreg som ein politisk jammerdal der det meste er mislukka, gale eller på skakke. 
Eg trur me kan slå fast ein gong for alle at me er eit privilegert folk, og at me lever i eit privilegert land. 
Ikkje minst er det viktig i tider som desse, som fyller folk med uro og usikkerheit når ein høyrer nyhende frå verda rundt oss om dei finansielle og økonomiske ristingane som rammar oss. 
Landet vårt er rikt på naturressursar. 
Kloke og framsynte folk før oss har sikra nasjonal råderett over viktige ressursar som fisk, vasskraft, olje og gass. 
Ei langsiktig og nasjonal forvalting av ressursane har gitt grunnlag for erfaringar, kompetanse, eit variert næringsliv, kapitaltilgang og store verdiar på fellesskapet si hand. 
Som folkevalde disponerer me store inntekter med grunnlag i naturressursane våre, me har større handlefridom enn mange andre land, òg i tider som desse. 
Vår generasjon har eit stort ansvar for å tenkje klokt og langsiktig når desse inntektene skal forvaltast. 
Difor ynskjer denne regjeringa å satse på dei store tinga og gjere dei viktige grepa. 
Difor gir denne regjeringa kommunane større handlingsrom til å ta vare på fellesskapen. 
Me må tenkje langsiktig og gjere det viktigaste først, seier denne regjeringa. 
Me må ta grep, som denne regjeringa gjer, for å pusse opp og vedlikehalde fellesskapsinstitusjonane våre, som skulane, kyrkjene og kulturhusa. 
Me må byggje landet gjennom å ta vare på dei vegane me har, den jernbana me har, men òg med å byggje nytt. 
Me må sikre den moderne og tidsmessige infrastrukturen me treng på breiband, mobil- og tv-dekning, og det gjer denne regjeringa. 
Då må me òg tenkje rettferd og at heile landet skal med. 
Alle delar av landet har fått meir veg under denne regjeringa. 
Me har lyfta nivået med 2,5 milliardar kr, som har gitt meir veg og meir jernbane. 
Me har sytt for ei historisk jernbanesatsing. 
Ein stor del av jernbaneinvesteringane under denne regjeringa har gått til intercity-triangelet i det sentrale austlandsområdet. 
Det har vore ei rett satsing. 
Eg kan love at satsinga på jernbane rundt og mellom byane våre skal styrkjast vidare dei neste åra. 
Satsinga på å byggje landet er òg viktig for å leggje til rette for gründerar og næringsaktivitet. 
Næringslivet vil ha gode transporttilbod, slik at folk kjem på jobb til rett tid, og gode vegar, slik at varene kjem fram til marknaden. 
Dei vil ha breiband med god kapasitet. 
Tilsvarande støttar fagrørsla sterkt opp om ei slik prioritering av infrastruktur for å byggje landet. 
Seinast i dag var eg hjå Jernbaneforbundet i LO, der ein brei allianse, frå NHO til LO – og miljørørsla med – ynskjer sterkare satsing på jernbane. 
Det følgjer denne regjeringa opp. 
Me er på rett veg i vår satsing på moderne infrastruktur. 
Me treng meir fellesskap, og me vil styrkje den lokale velferda. 
Etter fire års sveltefôring under førre regjeringa tok den raud-grøne regjeringa, med Åslaug Haga som kommunal- og regionalminister, eit krafttak for å styrkje lokal velferd i budsjettet for 2006. 
Denne satsinga er vidareført i 2007-budsjettet. 
Og kommunane har gjort ein god jobb med å styrkje velferda. 
Me har fått fleire hender i eldreomsorga, fleire undervisningstimar i skulen, nye barnehagar, styrkt vedlikehald av skular, kyrkjer og kulturhus. 
Me er ikkje i mål, men kutt og atter kutt er erstatta med ei ny retning. 
Me har valt fellesskap framfor store skattelettar, og det gir resultat. 
Me har ei anna retning enn me hadde i åra 2001–2005, og den retninga skal vidareførast. 
Høgre har varsla at dei i valkampen skal fortelje historia om dei fire tapte åra i det norske samfunnet. 
Og Lars Sponheim snakka i sitt innlegg i dag om dei forsømde moglegheitene sin periode. 
Men kvar dag etter regjeringsskiftet har 190 menneske kome i arbeid. 
190 menneske kvar dag – er det fire tapte år for dei? 
Kvar dag i 2006 og 2007 har det blitt tilsett 15 nye menneske innanfor pleie og omsorg. 
30 nye hender i omsorg kvar dag – er det tapte år for dei som har fått omsorg? 
Slik kunne eg ha fortsett, med barnehagesatsinga, med satsinga på breiband, på vegar og på jernbane. 
Eg møter heller ingen, når eg er rundt om i landet i kommunestyre, som ynskjer sveltefôringa av kommunane attende, som me hadde under førre regjering. 
Me er ikkje ferdige i denne regjeringa. 
Me har mykje ugjort, men me har òg fått gjort mykje, og me skal satse vidare. 
Statsråd Liv Signe Navarsete [15:18:31]: 
Statsråden vil seie som speidaren: 
« Alltid beredt! » 
Kva som kjem i budsjettet, må nok representanten vente med til i morgon med å få. 
Det som har vore varsla av statsministeren, og som eg har varsla, og som Regjeringa er oppteken av, er ei vidare satsing på samferdsle i åra som kjem. 
Me gjekk inn i ei regjering og overtok ein puslete nasjonal transportplan. 
Ikkje berre var han puslete på omfang, trass i at dagens regjeringsparti ved hjelp av Framstegspartiet hadde fleirtal for å lyfte dette opp, men han var òg puslete fordi han ikkje tok høgd for trafikkveksten, fordi han ikkje tok høgd for kostnadene knytte til det enkelte anlegget og fordi han ikkje tok høgd for det enorme vedlikehaldsetterslepet. 
Alt dette har me fått på bordet i denne regjeringsperioden. 
I tillegg har me lagt om politikken slik at me gjennomfører igangsette prosjekt raskare. 
Me har ei meir effektiv utbygging, og det gir større samfunnsnytte. 
Det skal me satse vidare på, og me skal òg sikre milliardar til samferdsle i åra som kjem. 
Statsråd Liv Signe Navarsete [15:20:47]: 
Det er ikkje noka hemmelegheit som blir avslørt, verken i Teknisk Ukeblad eller i det som leiaren for vårt samferdslepolitiske utval seier. 
Det er ikkje hemmeleg at Senterpartiet er ambisiøst i samferdslepolitikken, og det er ikkje hemmeleg at Senterpartiet er ope for nye finansieringsformer og nye organisasjonsformer innanfor samferdsle for å oppnå nettopp det. 
Me har store mål for samfunnsutviklinga, og me ser at det å satse på samferdsle er ein nøkkel for å oppnå det andre som me ynskjer, eit meir variert næringsliv, ei satsing i heile landet. 
Om samferdsleministeren får gjennomslag for det som partileiaren ynskjer, vil avhenge av dei interne diskusjonane som skal skje knytte til Nasjonal transportplan. 
Me fekk ei utfordring i grunnlagsmaterialet frå etatane. 
Der har dei skissert at dei òg meiner at ein bør sjå på andre finansieringsformer enn det som gjeld i dag. 
Men til sjuande og sist, uansett kokar det ned til viljen til å auke budsjettrammene, uavhengig av kva form ein vel på organisasjon og finansiering. 
Statsråd Liv Signe Navarsete [15:23:18]: 
Det er viktig å skilje mellom to ulike forhandlingar. 
Det eine er forhandlingar om kompensasjon for NOx-avgift, som har pågått ganske lenge, og der det har vore ein del diskusjon om definisjonen av kva som skulle dekkjast. 
Det har me ein særdeles god dialog med Hurtigruta om. 
Den andre diskusjonen går på oppheving av eksisterande avtale og eit arbeid for å setje i gang ein ny avtale, altså eit nytt anbod. 
Det har me også ein god dialog med Hurtigruta om. 
Eg har sjølv hatt møte med leiinga i Hurtigruta i Bergen. 
Det har vore følgt opp i den seinare tida gjennom dialog, og det skal følgjast vidare opp. 
Eg har store forhåpningar om at me skal finne ei løysing på NOx-problematikken kjapt, men sjølvsagt tek det noko lengre tid å gå inn i dei andre problemstillingane. 
Difor har me bede Hurtigruta om nokre opplysningar av juridisk og økonomisk art som er heilt nødvendige for oss. 
Men eg er positivt innstilt, som eg har vore heile tida, til å medverke til å finne løysingar for Hurtigruta. 
Vi skal ikkje sitje i ro og sjå på at Hurtigruta går på grunn. 
Gunvald Ludvigsen (V) [18:23:29]: 
Representanten Lundteigen har nettopp blitt karakterisert som ideolog, og det trur eg er ganske greitt å vere einig i. 
I alle fall kjem Lundteigen med jamne mellomrom med ulike innspel i media som går på tvers av både Senterpartiets og Regjeringas offisielle politikk. 
Lundteigens innspel i norsk politikk gjer at politikken blir meir fargerik. 
Han er ikkje redd for å svinge pisken heller. 
I Dagens Næringsliv 18. september tok Lundteigen meir eller mindre til orde for å avsetje eiga regjering: 
Denne regjeringa har hatt sjansen, men ikkje brukt den. 
Derfor må det til eit skifte. 
Det er også vi einig i. 
Representanten Lundteigen er ein av dei politikarane som har vore mest kritiske til skatteløftet frå Regjeringa om å halde 2004-løftet, og har fleire gonger sagt at vi må ha høgare skatt. 
Mitt spørsmål er: 
Meiner Lundteigen at auka skatt er rett medisin dersom landet no går inn i ein lågkonjunktur med auka arbeidsløyse? 
Torstein Rudihagen (A) [18:37:54]: 
Moelven Industrier seier opp 200 personar, og Hydro Raufoss Automotiv permitterer. 
Dette er berre to eksempel på korleis internasjonaliseringa av handelen og økonomien gjer at den opphavlege amerikanske finanskrisa får ringverknader også i Noreg, i dette tilfellet i Innlands-Noreg. 
Desto viktigare er det at vi har hatt og har god økonomistyring, reguleringar av finansmarknaden og verkemiddel som dempar verknaden. 
Vi har hatt og har svært god økonomi i landet, ein god skatteinngang og ei avkastning av Pensjonsfondet som gir oss handlingsrom – ei avkastning vi ikkje har nytta fullt ut dei siste åra, da utfordringa har vore manglande arbeidskraft og oppheita økonomi. 
Eit alternativ der staten pøsa på med meir pengar og større aktivitet ville ha gitt ein langt større kostnadsauke, høgare rente og kronekurs, som ville ha forverra konkurransesituasjonen for norsk næringsliv. 
Dette ville ha vore resultatet om Stortinget hadde slutta seg til Framstegspartiets utallige forslag om statlege milliardar til ei rekkje formål. 
Regjeringa reverserte Bondevik-regjeringa sine skattekutt og bruker pengane til å styrkje fellesskapet, helse- og omsorgstenester for alle, betre skule og utdanning og ei historisk satsing på barnehageutbygging. 
Regjeringa vil også framover arbeide for eit stadig betre velferdssamfunn som gir alle same moglegheiter. 
Dette er den raud-grøne linja som vi veit at eit stort fleirtal i folket meiner er ein riktig kurs. 
Samferdselssektoren er styrkt med fleire milliardar i samsvar med rammene for Nasjonal transportplan. 
Vi må ikkje gløyme at Bondevik-regjeringa kom til Stortinget med eit forslag til transportplan som var langt mindre ambisiøst. 
No blir det løyvd mykje meir enn det som Høgre, Venstre og Kristeleg Folkeparti foreslo. 
Likevel er desse partia freidige nok til å kritisere at det ikkje blir gjort nok. 
Desse partia kunne kanskje heller vedgå at det var bra at deira framlegg blei forkasta. 
Det vi alle må vedgå og ta eit ansvar for, er eit altfor dårleg vedlikehald av infrastrukturen over mange år, noko som gjer at vi må prioritere dette langt meir enn det transportplanen føreset. 
I hop med at utbyggingsprosjekta har blitt mykje dyrare, bidreg dette til at vi i nokon grad er på etterskott med gjennomføringa av mange utbyggingar. 
Vi har utvikla eit velstandssamfunn og eit næringsliv som medfører auka mobilitet. 
Trafikken aukar mykje meir enn føresett i transportplanen, særleg gjeld det godstransporten. 
Transportsektoren har blitt hengande etter i denne utviklinga. 
Derfor er kapasiteten sprengd, derfor står toga altfor ofte, derfor er forureininga stor, og derfor har vi fått ei tragisk utvikling av trafikkulykker. 
Derfor vil Arbeidarpartiet og Regjeringa ha eit samferdselsløft. 
Her må auka trafikktryggleik vere eit av hovudmåla. 
Det er god samfunnsøkonomi, og det er god helsepolitikk. 
Arbeidarpartiet vil arbeide for eit miljøvennleg, trygt, tilgjengeleg og effektivt transportsystem som heng i hop. 
Vi må utnytte fortrinna til dei enkelte transportsektorane med auka kollektivsatsing i og omkring byane, men òg gode jernbanetilbod for gods og personar på strekningar mellom regionar. 
Regjeringa utgreier moglegheitene for høgfartstog i Noreg. 
Uansett kva konklusjonen på det må bli, meiner eg at første steget må vere å byggje dei strekningane som vi har planar om å byggje ut, med ein standard som gjer at toga kan kjøre fort, dvs. 250 km i timen. 
Da tek vi samtidig høgd for ei framtidig høgfartssatsing. 
Så må vi ikkje gløyme at vegane våre er og vil vere dei viktigaste transportårene i store delar av landet. 
Vi må utbetre hamner og farleier og betre ferjetilbodet langs vår langstrakte kyst. 
Det er rett å prioritere samferdsel framover no, først og fremst fordi landet treng det. 
Det vil effektivisere samfunn og næringsliv. 
Avkastninga av Pensjonsfondet gir oss handlingsrom til å gjere det utan å bryte med handlingsregelen dersom vi vel å prioritere denne sektoren. 
Vi ser at høgkonjunkturen er over. 
Det blir meir kapasitet på anleggssektoren, og om snautt eit tiår slår dei store pensjonskostnadene inn for fullt, samtidig som vi ser konturane av reduserte oljeinntekter. 
Denne satsinga vil òg vere heilt i tråd med intensjonen bak handlingsregelen, som er å bruke avkastninga av Pensjonsfondet til å gjere Fastlands-Noreg robust og næringslivet konkurransedyktig, med tanke på ei tid der vi ikkje kan gjera oss rike av oljeinntektene. 
Da vil langt betre kommunikasjon og infrastruktur vere avgjerande viktig. 
Vi veit ikkje kor alvorleg og langvarig lågkonjunktur vi står overfor, men eg registrerer at mange allereie har teke til orde for ein aktiv motkonjunkturpolitikk. 
Om ein må ty til det, er i alle fall utbygging av transport og kommunikasjon eit godt verkemiddel i dobbel forstand. 
Det gir sysselsetjing, og det effektiviserer næringslivet. 
Vi ser også at både LO og NHO no er svært aktive for å få betre samferdsel. 
Gunvor Eldegard (A) [20:03:54]: 
I dag er det ein god dag. 
Samferdsleministeren har kunngjort at det kjem planmidlar til Oslo–Ski i budsjettet i morgon. 
Dette er veldig bra for Follo. 
Det er bra for heile Austlandet, ja, faktisk for heile nasjonen, for folk som pendlar, og ikkje minst for næringslivet. 
Dei siste åra har næringslivet her i landet hatt svært gode tider. 
Me har hatt rekordhøg vekst og rekordlåg arbeidsløyse. 
Me har hatt tidenes høgkonjunktur. 
I denne tida har regjeringspartia satsa på å leggja til rette for auka verdiskaping, næringsutvikling og nyskaping. 
Det har vore ført ein aktiv næringspolitikk, der Regjeringa har lagt til rette for at Noreg skal vera eit godt land å driva næringsverksemd i. 
I ei fersk rangering frå Verdsbanken over kor næringsvenlege dei forskjellige landa er, kjem Noreg faktisk på tiande plass av 181 land. 
Når me no går inn i det fjerde og siste året av stortingsperioden, er det med eit bakteppe av internasjonal finansuro som me må ta på alvor. 
Denne uroa påverkar oss òg her i landet. 
Me har ein liten, open økonomi, og aktiviteten i norsk industri er nært knytt saman med resten av verda. 
Som me høyrde frå statsministeren tidlegare i debatten, står me betre rusta enn mange andre land til å møta denne krevjande situasjonen på finansmarknaden. 
Grunnen til dette er m.a. Regjeringa sin ansvarlege økonomiske politikk kombinert med den aktive næringspolitikken og ein sterk og aktiv statleg eigarskap. 
Til grunn ligg høg sysselsetjing og generelt god økonomi blant folk flest. 
For me har satsa på verdiskaping og offentleg velferd framfor skattelette til dei som har mest frå før. 
Gjennom nye tiltak har me fått fleire i arbeid, og det er den viktigaste innsatsen mot fattigdom og for utjamning av sosiale skiljeliner. 
Etter at Regjeringa overtok, har så mange som 200 000 fleire kome ut i arbeid. 
I motsetnad til den førre regjeringa sin næringsnøytralitet vert det no satsa spesielt mykje innan dei næringsområda der me har kompetanse eller særlege fortrinn. 
Me har lagt fram ein maritim strategi som næringa har teke vel imot, og det vart innført ei reiarlagsskatteordning som er lik den som er i Europa, noko som næringa har etterspurt i mange år. 
Me har hatt ei kraftig satsing på reiseliv i heile perioden. 
Det vert satsa på marin sektor, med fokus på rettferdig fordeling, berekraft og verdiskaping langs heile kysten. 
Ressurskontrollen er styrkt, og kampen mot svartfiske gir resultat. 
Fiskerinæringa har samla sett tent gode pengar dei siste åra, både fiskeflåten, havbruksnæringa og foredlingsindustrien. 
Seinast i dag har me fått veta at eksporten av fisk har auka med 22 pst. i september i år i forhold til i september 2007. 
Alle løfta vert følgde opp med nasjonale strategiar, handlingsplanar, nye verkemiddel og konkrete løyvingar over statsbudsjettet kvart einaste år. 
Den nye omstillingslova tok til å gjelde i juli. 
Både Høgre og Framstegspartiet har brukt mykje tid på å kritisera lova som har tiltak som skal førebyggja nedlegging av bedrifter, og som har som mål å redusera negative verknader dersom bedrifter må leggjast ned. 
I usikre tider gir det faktisk ein ekstra tryggleik at me har fått på plass tiltak som varetek omsynet til lokalsamfunna og til den enkelte tilsette, samtidig som bedriftenes moglegheit til å omstilla seg vert ført vidare. 
Omstilling er avgjerande for bedriftenes konkurranseevne og framtidige verdiskaping. 
I løpet av hausten skal næringsministeren leggja fram innovasjonsmeldinga – etter ein lang prosess som har involvert mange aktørar over heile landet. 
Det er klare og tydelege ideologiske forskjellar mellom Stoltenberg-regjeringa og politikken til ei eventuell regjering med Framstegspartiet og Høgre. 
Det er viktig at Høgre og Framstegspartiet klargjer overfor næringslivet kva slags næringspolitikk dei vil føra dersom dei skal samarbeida. 
Me ser at det er store sprik mellom dei to høgrepartia i sentrale næringspolitiske spørsmål, m.a. statleg eigarskap, satsing på verkemiddelapparatet og arbeidsinnvandring. 
Heller ikkje dagens debatt har så langt gjort det klart kva slags politikk ei eventuell regjering med Framstegspartiet og Høgre vil føra. 
Me ser framleis store sprik mellom dei to høgrepartia, spesielt når det gjeld den økonomiske politikken. 
I dag har leiaren i Høgre, Erna Solberg, garantert fleire gonger frå talarstolen at Høgre skal føra ein stram økonomisk politikk, mens Framstegspartiet framleis spreier rundt seg med lovnader i milliardklassen, milelangt over handlingsregelen. 
Erling Sande (Sp) [20:09:10]: 
Vi har frå Senterpartiets side tidlegare i denne debatten peika på at det er viktig å lyfte blikket og sjå dei globale utfordringane vi står overfor, som òg får konsekvensar for vårt land både på kort og lang sikt. 
Globalt står vi overfor både ei matvarekrise, ei energikrise og ei klimakrise. 
900 millionar menneske svelt no – 900 millionar. 
Talet er for fyrste gong på fleire år stigande. 
Dei varierande prisane på olje dei siste månadene har ikkje berre vist oss kva konsekvensar svingingar i oljeprisen har på den internasjonale økonomien og for mange menneske på kloden, men dei minner oss også om kor avhengige vi har gjort oss av den fossile energien. 
Det gjer dimensjonane omkring energiomlegginga som verda står overfor dei komande tiåra, om mogleg endå større. 
Dei store utfordringane globalt står på mange måtar i kontrast til vår heimlege debatt. 
For mange politiske leiarar verda over må Noreg vere som eit drøymesamfunn, eit samfunn av moglegheiter – og vi har mange moglegheiter. 
Vi har større moglegheiter enn dei fleste andre landa på kloden. 
Vi må sjå desse moglegheitene, og vi må vete å gjere nytte av dei. 
Senterpartiet er overtydd om at framtida må byggjast på fornybar energi. 
Ei storstilt omlegging må starte allereie no. 
Det er ingen annan måte å sikre at dei som kjem etter oss her på jorda, skal ha den same tilgangen til rein luft, rein jord, reint vatn og eit klima som gjer det mogleg å leve her på jorda også dei neste hundre åra. 
I klimaarbeidet gjeld den gamle regelen om at ingen kan gjere alt, men alle kan gjere noko. 
Noreg står ikkje for nokon stor del av dei globale klimautsleppa. 
Samtidig kan alle land med rette hevde at det ikkje er dei som er problemet. 
Summen av klimautsleppa er problemet. 
Derfor har alle land eit ansvar for å bidra. 
Særleg har vi som eit rikt land eit moralsk ansvar for å bidra. 
Få land har dei same moglegheitene som vi. 
Vi har store uutnytta ressursar innan fornybar energi. 
Vi må ta fleire av dei i bruk. 
Vi må satse endå tyngre på vindkraft, on- og offshore. 
Vi må byggje ut meir av det potensialet vi har igjen innanfor vasskrafta. 
Vi må utnytte dei store uutnytta ressursane vi har, til å få fram bioenergi, byggje kunnskap for utnytting av energikjelder som enno er umodne, utvikle teknologi som både her og andre plassar i verda kan bidra til overgang frå det fossile til det fornybare energisamfunnet. 
Regjeringa har satsa meir enn noka regjering tidlegare på desse områda. 
Det betyr ikkje at vi lener oss tilbake og er tilfredse. 
Utfordringane framover gjev ikkje noko rom for det. 
Meir enn nokon gong er det trong for å skjerpe ambisjonane og styrkje innsatsen. 
Bioenergi er døme på noko som med riktig satsing kan skaffe varme og varmt vatn til store deler av bygningsmassen. 
Dette vil vere riktig og klok bruk av den ressursen. 
Vi kan frigjere verdifull elektrisk straum. 
I framtida er personbiltransporten eit område som i langt større grad enn i dag bør elektrifiserast. 
Vi må bruke rett energi der vi får mest ut av han, og spare energi der vi kan. 
Energisatsinga må i lag med utvikling av teknologi for fangst og lagring av CO2 vere vårt fremste bidrag til den grøne dugnaden som verdssamfunnet står framfor, dersom vi skal nå dei måla vi har sett oss på klimaområdet, og avgrense den globale temperaturstiginga til to grader. 
Det er ingen motsetnad mellom å ynskje utvikling, arbeidsplassar og næringsutvikling her i landet og samtidig bidra til klimadugnaden globalt. 
Våre naturressursar gjer det mogleg både å skape utvikling, arbeidsplassar og å bidra til det globale klimaarbeidet. 
Senterpartiet er oppteke av at vi ser og nyttar dei moglegheitene som ligg på desse områda, i åra framover. 
Jenny Klinge (Sp) [22:00:54]: 
Eg har lånt øyre til debatten i dag og til opposisjonen si framstilling av kva Regjeringa har gjort dei siste tre åra. 
Først vart eg ein smule irritert. 
Deretter vart eg ein smule oppgitt. 
Til slutt vart eg lattermild. 
For når f.eks. Harald Tom Nesvik frå partiet med det meir eller mindre passande namnet « Framstegspartiet » seier at vi har bak oss tre år med raud-grønt kaos, kan ein spekulere på verkelegheitsforståinga. 
Det er tydeleg at Nesvik, hans partifellar og resten av opposisjonen ønskjer seg politisk endring etter valet i 2009. 
Då vil eg få minne om det som er sagt, at framsteg betyr alltid forandring, men forandring betyr ikkje alltid framsteg. 
Om det å drive politikk sa Carl Joachim Hambro så treffande: 
Det er ikkje tilstrekkeleg å seie at politikk er det mogleges kunst. 
Politikk skal vere noko meir. 
Den politikken som er i pakt med framtida, må gå ut på å gjere mogleg i morgon det som er umogleg i dag. 
Den raud-grøne regjeringa har hatt som mål å leggje til rette for at samfunnet og enkeltmennesket skal ha dei rammevilkåra som gir rom for utvikling, og som gir rom for gode liv. 
Derfor har vi satsa på den lokale velferda, på helse og omsorg. 
Derfor har vi arbeidd for full barnehagedekning, og derfor har vi lyfta samferdsel som den første regjeringa som faktisk har oppfylt rammene i Nasjonal transportplan. 
Men vi har ikkje tenkt å la det bli med det. 
Budsjettet som blir lagt fram i morgon, vil vise ei retning vidare. 
Senterpartiet har ambisjonar om at den nye nasjonale transportplanen som Stortinget skal behandle i vår, vil forandre takten i samferdselspolitikken endå meir. 
Det fortener folk rundt omkring i heile landet, og det fortener næringslivet. 
Den finanssituasjonen som har oppstått, viser at vi burde ha satsa endå meir på infrastruktur tidlegare, fordi det gir grunnlag for verdiskaping. 
Men i den situasjonen vi er i no, vil det å gi gass innanfor samferdsel vere ein positiv motkonjunkturpolitikk. 
Vi har ein lang debatt attom oss med mange fagre ord. 
Opposisjonen har brukt orda på å fortelje om kor fortreffeleg politikken deira har vore, og kor bra det skal bli om det blir slutt på det såkalla raud-grøne kaoset. 
No er det slik at godt gjort er betre enn godt sagt, og regjeringspartia skal halde fram med å gjere mogleg i morgon det som er umogleg i dag. 
Åge Starheim (FrP) [22:07:12]: 
Eit gjennomgåande spørsmål i distrikta er: 
Kvifor har vi fråflytting, kvifor har vi ei negativ folketalsutvikling? 
Dei som ikkje ser årsaka til dette, har politisk motiv for ikkje å sjå verkelegheita. 
Næringslivet i distrikta klagar m.a. over to ting – begge med utgangspunkt i infrastruktur: 
1. 
Dårlege vegar, som er fordyrande og gjer det vanskeleg å få fram varer. 
2. 
Eit mangelfullt utbygt nett, som hindrar effektiv bruk av elektroniske hjelpemiddel. 
Dette skapar manglande utvikling og verdiskaping. 
Manglande tenestetilbod innanfor skule og barnehage og ein utrygg situasjon innanfor helse og omsorg er skapt på grunnlag av manglande løyvingar frå Regjeringa. 
Eg vil vise til to eksempel frå Sogn og Fjordane: 
1. 
Tek ein utgangspunkt i kommuneproposisjonen, manglar seks kommunar i Nordfjord-regionen ca. 70 millionar kr på å få budsjett og økonomiplan i balanse i haust. 
Då er ikkje Terra-kommunen Bremanger med. 
2. 
Lokalsjukehusa har stått for trygg og sikker beredskap for innbyggjarane i fylket vårt, med dei vanskelege geografiske og klimatiske forholda vi har i dette fylket. 
No har Regjeringa med sin manglande evne til å tenkje heilskapleg helsepolitikk og med manglande løyvingar rasert og teke bort den tryggleiken innbyggjarane har hatt. 
No er det berre skalet igjen av lokalsjukehusa. 
No registrerer vi at enkelte andre regjeringsparti også har snakka høgt om auka midlar til infrastruktur. 
I morgon vert statsbudsjettet framlagt, og då vil det vise seg om dette inneheld handling, eller om det framleis berre er valflesk. 
Framstegspartiet har vore den sterkaste pådrivaren for å byggje infrastruktur, som igjen vil resultere i verdiskaping. 
Eg meiner at karikaturen i VG sist fredag på ein glimrande måte viser Regjeringa sin valbløff. 
Eg registrerer kva folk ute i distrikta seier, og eg er heilt samd. 
Det har aldri vore ført ein så sterk sentraliseringspolitikk som no. 
Eg stiller difor eit høveleg spørsmål: 
Er det då underleg at folk flyttar? 
Hallgeir H. Langeland (SV) (fung. leiar i komiteen): 
Eg har den gleda å leggja fram energi- og miljøkomiteen si innstilling om løyvingar på statsbudsjettet til Olje- og energidepartementet og Miljøverndepartementet. 
Eg tek samtidig opp forslag som SV har aleine, og forslag som SV er med på, i innstillinga. 
Når det gjeld tala i budsjetta, kjem dei fram gjennom eit fleirtal av regjeringspartia og Framstegspartiet. 
Dei har i komiteen dessverre funne det nødvendig å kutta endå meir på forsking, noko som fører til at det blir mindre innsats på forsking. 
Det verkar på meg nærmast som om ein ønskjer å avgrensa kunnskapane om energi og miljø gjennom dei kutta ein gjer. 
Det trur SV er eit feiltrinn. 
Når det gjeld rammeuavhengige forslag, er det mange gode forslag som etter SVs syn vil bli vedtekne. 
Lat meg bruka nokre ord på det. 
Det eine er at ein skal gå inn og sjå på korleis verftsindustrien har det. 
Me veit at m.a. Kværner Egersund mista eit oppdrag til Dragados i Spania på grunn av, etter mi oppfatning, noko som kan sjå ut som at EU-land subsidierer verftsindustrien sin. 
Då må me frå Noregs side, på grunn av den hersens EØS-avtalen, inn og sjå på kva me kan gjera for å sikra norske verft oppdrag. 
Det er ein av dei tinga som Stortinget i dag vedtek, sjølv om SV ønskjer at ein skulle gå endå meir inn i EØS-avtalens betydning. 
Så seier stortingsfleirtalet òg klart frå til miljøvernministeren at me skal ha ei melding om Kartverket. 
Miljøvernministeren svarte frekt og freidig fleirtalet med å seia at han ikkje ville leggja fram ei melding då fleirtalet vedtok det tidlegare, men no gjev stortingsfleirtalet han beskjed om at det skal han gjera. 
Ei anna sak som stortingsfleirtalet forsøkjer å rydda opp i, er spørsmål knytte til nettariffering. 
Ein hadde bede om ei sak om dette, og fekk ei sak i statsbudsjettet som svært få kunne lesa og svært få forstod. 
Derfor bestemte stortingsfleirtalet at den saka skal sendast tilbake til statsråden, og me forlanger ei ny sak, der me får ei skikkeleg vurdering av nettariffering, og der me får konkrete forslag til korleis me kan føreta prisutjamning, som vil koma mange til gode. 
At det er nødvendig for stortingsfleirtalet å gripa inn i ei regjeringsbehandling, t.d. på nettariffering og Statens kartverk, synest eg er litt beklageleg, men eg reknar med at ein no ryddar opp ein gong for alle, og at ein slepp å gjera dette igjen. 
SV er også svært glad for at eit fleirtal, alle med unntak av regjeringspartia, sluttar opp om eit forslag om å sjå på korleis ein kan få auka utvinningsgraden på norsk sokkel. 
Me veit at om me aukar den frå 44 pst., som han er i dag, til 50 pst., utgjer det ifølgje Oljedirektoratet ei inntektsmoglegheit på 400 milliardar kr. 
Då er det gale etter SVs meining at ein ser ut til å prioritera leiting i Barentshavet, i staden for å sjå på kva moglegheiter ein har for å få meir ut av brønnane. 
Dette får altså fleirtal i dag, og det er SV glad for, men det forundrar oss at regjeringspartia vel å stå utanfor eit så godt forslag. 
Straumprisen er eit heitt tema for tida, naturleg nok. 
SV var i si tid mot den dereguleringa som Senterpartiet og Eivind Reiten i si tid gjorde saman med Arbeidarpartiet. 
Det som blei sagt då, var at når ein fekk marknaden på plass, skulle prisen gå ned. 
Det var noko av grunngjevinga frå fleirtalet. 
Meir marknadsmakt skulle skapa lågare pris. 
Då må eg spørja fleirtalet, som den gongen, om det er det som skjer. 
Eg ser ikkje noko til dette, eg ser tvert imot at prisen stig og stig, og forbrukarane blir iltrare og iltrare på dette systemet som skulle gjera straumen billegare. 
Då er det nødvendig å sjå på kva ein kan gjera. 
Då er det ikkje nok at energiselskapa og staten er fornøgde med at dei får auka sine inntekter, då må ein sjå på aktive tiltak som kan gjera at ein får ned straumforbruket utover det som marknaden sjølv gjer. 
SV satsar derfor aktivt på tiltak som kan få ned forbruket av straum og få ned straumrekninga til folk. 
Men det er ikkje det Regjeringa prioriterer. 
Regjeringa prioriterer faktisk skattelette til rikfolk framfor dette. 
Dei prioriterer billegare brennevin. 
Og tek ein seg ein skarp ein, kan det nok vera at ein blir varm ei stund, men det er ikkje noko tiltak som gjeld for lang tid, det som har fleirtal her i Stortinget. 
Så dette er feil prioritering frå Regjeringa si side. 
SV tilbyr derfor Regjeringa eit anna fleirtal, som kan få ned forbruket av straum og dermed redusera straumrekningane til folk og spara miljøet og redusera presset på utbygging av gasskraftverk. 
Seinast i går la me fram eit forslag om eit svensk støttesystem, som kan få ned forbruket, som går ut på å støtta vassboren varme, som går ut på å støtta varmepumper, og som går ut på å støtta pelletskaminar og solfangarar. 
Dette er eit konkret forslag som Regjeringa kan få fleirtal for om dei ønskjer å gjera noko med straumforbruket og -prisen. 
SV har elles levert og i dag framsett ei rekkje gode forslag som kan bidra til å gjera noko med straumprisproblematikken og straumforbruket, om viljen vår er der. 
PCB-forureining i norske hamner og fjordar er vel kjent og har vore snakka om i tiår. 
Men viljen til å rydda opp er mindre, sjølv om så vel Regjeringa som stortingsfleirtalet plussar på nokre skarve millionar. 
Når me veit at desse miljøavgiftene gjer at fisk og skaldyr er farlege å eta, satsast det ikkje nok. 
Med det tempoet fleirtalet har lagt opp til, vil det ta fleire tiår før ein får rydda opp i dette. 
Dette vil SV gjera noko med. 
Me aukar løyvinga til denne oppryddinga betydeleg, og foreslår at me får ein opptrappingsplan. 
SV har i denne saka forsøkt å få miljøvernministeren òg med på denne opptrappingsplanen, men me har hatt store problem med å få ut eit skikkeleg svar på problemstillinga – utan at eg dermed antydar at miljøvernministeren ikkje ønskjer at nokon skal vera på offensiven i ei så viktig sak som denne. 
Og om miljøvernministeren vil, kan altså SV bidra til ei opptrapping i denne viktige saka, men det spørst om miljøspørsmål er så viktige for miljøvernministeren lenger. 
SV har elles ei rekkje tiltak for å styrkja miljøorganisasjonar og friluftsorganisasjonar, dessutan legg me til rette for aktivt og helsebringande opphald i naturen. 
Me har tiltak for vern, og me har tiltak for nasjonalparkar. 
Dessutan aukar me innsatsen når det gjeld villaksen, som mange er opptekne av å koma ut i naturen og fiska opp. 
Men truverdet til denne regjeringa når det gjeld villaks, er lik null etter dei konsesjonstildelingane som er gjevne av Ludvigsen med godkjenning av miljøvernministeren, og dei 50 konsesjonane som ein no salderer budsjettet med, og som ingen vil ha, heller ikkje havbruksnæringa. 
Så her er det noko som er spinn hakkande galt. 
Tolv organisasjonar, inklusiv heile miljøbevegelsen, forlanger tiltak for villaksen. 
Miljøvernministeren høyrer ikkje etter. 
Regjeringa vel skattelette for rikfolk og meir makt til pengemakta. 
Den kuttar i miljø- og energiforsking, den byggjer ut Snøhvit og gasskraftverk, den svekkjer arbeidet for å berga villaksen ved å dela ut oppdrettskonsesjonar, og håpar på marknaden når folk og landet treng reduksjon i straumforbruket og tiltak for å få ned straumforbruket. 
Regjeringa er prega av høgt og fint snakk om miljøet, men det er veldig ofte store ord med tomme lommebøker. 
Hallgeir H. Langeland (SV): 
Omgrepet « realisme » har vel ulikt innhald for Høgre og SV, vil eg gå ut frå. 
Derfor skal eg forsøka å svara ut frå det SV ser som realistisk og nødvendig for Noreg å gjera. 
I mitt innlegg sa eg at det er viktig at ein hushalderer med dei ressursane som faktisk er på norsk sokkel, og som Høgre i dag kjem til å stemma mot at vi skal forsøka å få meir ut av. 
Det er eitt tiltak og ein måte å tenkja på som eg trudde òg Høgre var med på, men som dei altså ikkje er med på førebels – eit konkret tiltak som sikrar dei inntektene som blei etterlyst, anslått til ca. 400 milliardar kr. 
Det er ein måte å tenkja på som Høgre burde gjera meir enn det dei gjer. 
SV har i heile si politiske historie hatt som mål å sørgja for at det er eit jamt og lågare tempo i oljeutvinninga enn det ein har i dag. 
Det hadde betydd at i staden for at ein har den jojo-økonomien som Høgre og marknadsliberalistane står for, ville ein kunne hatt ei stabil sysselsetjing på Kværner Egersund, kor representanten kjem frå, mens ein no altså har jobb ut frå marknaden. 
Ein burde hatt styring med dette, og det er SV sin politikk. 
Problemet er rett og slett at Høgre si løysing er meir marknad. 
Når EØS-avtalen sørgjer for at det privatiserte Statoil sender oppdrag til utlandet, vil det jo ikkje vera jobbar i norsk verftsindustri med Høgre-politikk. 
Derfor har SV ei heilt anna retning, som Høgre tydelegvis ikkje heilt har forstått. 
Hallgeir H. Langeland (SV): 
Eg takkar for eit godt spørsmål, for det er nettopp det eg la stor vekt på i mitt innlegg. 
Kritikken frå Framstegspartiet som seiast å vera den største marknadsliberalisten her på huset, er heilt grunnlaus. 
Det er Framstegspartiet sin politikk som fører til at straumprisen vinglar opp og ned, sånn som no. 
Framstegspartiet ønskjer meir marknad, det får dei, men når prisen går opp, toar dei sine hender, og så ropar dei på staten, som skal løysa problemet. 
Det er jo heilt på – no må eg passa meg her, president! – det heng ikkje på greip, for det er den politikken som Framstegspartiet ønskjer seg, som gjeld no. 
Og så til spørsmålet: 
SV sitt alternativ er å gå inn med tiltak som kan redusera straumforbruket. 
Framstegspartiet sitt er å byggja gasskraftverk og gi blaffen i jordas klimaproblem. 
SV har i dag og i går fremma konkrete forslag som skal få ned straumforbruket. 
Dersom me går inn med varmepumper, f.eks., dersom me støttar tiltak for å få til vassboren varme, dersom me støttar innkjøp av pelletskaminar, vil me bidra til at folk ikkje blir så straumavhengige som dei er i dag, og dermed få ned forbruket. 
På den måten vil prisen stabilisera seg, og ein vil få mindre marknadsmakt og dermed lågare pris. 
SV føreslår gjerne tiltak for å auka straumprisen for periodar – det gjer me òg i dag – for å få til dei tiltaka som trengst for at det norske folk skal få vera med og redusera straumforbruket og dermed bidra til å betra miljøet. 
Framstegspartiet sin politikk er meir marknad. 
Framstegspartiet burde eigentleg unnskylda seg overfor det norske folk for at straumprisen er så høg; det er nemleg dei som har bidrege til det. 
Hallgeir H. Langeland (SV): 
SV og Arbeidarpartiet står saman i ein del saker i innstillinga. 
Det synest SV er positivt, men det er eit par problemstillingar der me ikkje heilt snakkar same språk. 
Den eine går på straumpris og tilgang på kraft. 
Det eine arbeidarpartiforslaget som SV støttar, går på at ein skal satsa meir på biobrensel og vassbåren varme. 
Det er etter SV si meining rett veg å gå. 
Men når me høyrer Arbeidarpartiet sitt svar til f.eks. Framstegspartiet, er det først og fremst gasskraftverk som skal løysa dette. 
Altså: 
Ein treng meir kraft i marknaden, det er det som er hovudbekymringa, og då kjem gasskraftverk først. 
Me i SV blir ofte skulda for å seia «Ja takk, begge deler», men her gjer Arbeidarpartiet det på ein måte som eg trur blir komplisert. 
Så mitt spørsmål til Arbeidarpartiet er: 
Kvifor er ei av desse to retningane viktigast, dersom ein først og fremst tenkjer på miljøet? 
Kva er viktigast for Arbeidarpartiet? 
