Լևոն Տեր-Պետրոսյանի բանաձևի մեր մեկնությունը 
Լևոն Տեր-Պետրոսյանի՝ ս.թ. հունվարի 15-ի գրառումը, ավելի ճիշտ՝ ներքաղաքական վիճակի՝ նրա սեղմ բանաձևումը դարձյալ միավորեց օրվա իշխանությանն ու ընդդիմությանը։ 
Զավեշտական և հիստերիկ արձագանքների պակաս չկա։ 
Սակայն նրանց հանգիստ կթողնենք, որովհետև արձագանքների արձագանք գրելն անշնորհակալ գործ է, մանավանդ՝ արձագանքողների ինտելեկտուալ և հոգեկան ներուժը հաշվի առնելով։ 
Ուստի անհրաժեշտ ենք համարում ընթերցողներին ներկայացնել մեր մեկնաբանությունը, թեպետ Լ. Տեր-Պետրոսյանի ասածն առավել քան հստակ է։ 
Եվ այսպես, ի՞նչ է ասում ՀՀ առաջին Նախագահը։ 
1. Փաշինյանի թիմը ձգտում է պահպանել իշխանությունը, իսկ քոչարյանականներն ու սարգսյանականները՝ այն զավթել։ 
Երկու ճամբարներն էլ միջոցների մեջ խտրություն չեն դնում։ 
Կարծում ենք այս պնդման բանալի արտահայտությունը «միջոցների մեջ խտրություն չդնելն» է։ 
Պարզաբանենք։ 
Հայաստանը 2020-ի խայտառակ պատերազմից և պարտությունից հետո, բացի մարդկային և տարածքային կորուստներից, մեծագույն կորուստ ունի։ 
Այն քաղաքական է։ 
Այսինքն՝ մենք կորցրել ենք քաղաքական որոշումներ կայացնելու մեր ինքնուրույնությունը և անգամ փորձ չենք անում այն վերականգնելու համար։ 
Ինչո՞ւ։ 
Որովհետև երկրի ներսում ապացուցեցինք, որ դա մեզ պետք չէ։ 
Ապացուցեցինք՝ 2021-ի ամռանը ձայն տալով Փաշինյանին, որի պատճառով տարածքներ կորցրինք, հազարավոր զոհեր տվեցինք և կանգնած ենք պետականությունը ոչնչացնելու շեմին, և քոչարյանական ու սարգսյանական ընդդիմությանը, որը 1998-ից ի վեր հայ հասարակությանը թունավորել է ոչմիթիզականության վիրուսով և երկիրը մոտեցրել պատերազմին։ 
Մի խոսքով՝ ընտրողները երկրի ղեկը վստահեցին այն մարդկանց, որոնք ապացուցել են՝ պետությունը նրանց համար արժեք չէ, կարևորը իշխանությունն է, այն էլ՝ սեփական բարեկեցությունն ապահովելու համար։ 
2. Հետևաբար հանուն իշխանության այս մարդիկ միջոցների մեջ խտրություն չեն դրել և չեն դնելու, որովհետև նրանց համար հայկական պետականությունը բնավ նշանակություն չունի. նրանք պայքարում են որևէ աշխարհաքաղաքական կենտրոնից կուսակալի կամ գուբերնատորի աթոռ ստանալու համար։ 
Կարծում ենք՝ անթաքույց է դրսի ուժերին ծառայելու մոլուցքը։ 
Չե՞ք հավատում. կարդացե՛ք ղազախական դեպքերի արձագանքները։ 
Ի վերջո, այս ճամբարների էլիտաները համոզված են՝ նոր աղետի դեպքում իրենք կգտնեն ճողոպրելու պահը, ընտանիքներով կլքեն երկիրը, և իրենց երեխաները բայրաքթարների տակ չեն մնա։ 
Կարծում ենք՝ հասարակության մի ստվար զանգված նույնպես չի հասկանում, թե ինչ նոր աղետների մասին է խոսում Լ. Տեր-Պետրոսյանը։ 
Անհեռատես, ընչաքաղց և իշխանատենչ «էլիտայի» պատճառով արդեն շատ բան ենք կորցրել և շարունակում ենք կորցնել ամեն օր։ 
Անհամարժեք, նեղմիտ իշխանությունը և ընդդիմությունը այդպես էլ չհասկացան, թե որ խնդիրներն են կարևոր երկրի համար։ 
ԱԺ-ի գավառական, անպատասխանատու թատրոնը երկուստեք ձեռնտու է, որովհետև կողմերին ձերբազատում է պատասխանատվությունից։ 
Իսկ երկրի սահմաններին կանգնած են 18-20 տարեկան պատանիները, կանգնած են՝ առանց պաշտպանական կառույցների, հակաօդային պաշտպանության, զենքի և հագուստի մասին էլ չենք խոսում։ 
Դժվար է չհամաձայնել Լ. Տեր-Պետրոսյանի հետևյալ մտքին. 
«Ելքի փնտրտուքը բացառապես հակամարտող կողմերի և մտավորականության պարտականությունն է»: 
Այո՛, սա նրանց պարտականությունն է, քանի որ նրանց ձեռքին է երկրի ղեկը, քարոզչական և ֆինանսական ռեսուրսները։ 
Կրկնենք՝ սա պարտականություն է։ 
Բայց արդյո՞ք նրանք հասկանում են՝ ինչ է պարտականությունը, ինչ ելք է անհրաժեշտ պետությանը, ոչ թե անձնապես իրենց։ 
Պատասխանենք՝ չեն հասկանում։ 
Արդյո՞ք այն մտավորականությունը, որի ներկայացուցիչներն ամեն օր հայտնվում են հեռուստաէկրաններին կամ համացանցում, հասկանում է, որ չպետք է այս կամ այն ճամբարի ծառան լինի։ 
Պատասխանենք. չի հասկանում։ 
Ուստի, ելքի որոնումը, այնուամենայնիվ, մտածող մարդկանց իրավունքն ու պարտականությունն է։ 
Չի կարելի պետության ճակատագիրը թողնել միջոցների մեջ խտրություն չդնողների հույսին։ 
Ամեն անգամ, երբ լսում եմ «համաշխարհային ազգ ենք» արտահայտությունը, մտածում եմ՝ տեսնես ինչ նկատի ունեն մեզ այսպես ձևող-ձևակերպողները։ 
Անհեթեթություն է, իհարկե, բայց անգամ անհեթեթը ձևակերպելիս պետք է նկատի ունենալ մի բան կամ բաներ, որոնք կարող են արդարացնել ձևակերպման շարժառիթն ու տարողությունը։ 
Եթե նկատի ունեն, որ մենք ցրված ենք ամբողջ աշխարհով, դա ֆիզիկական գործոն է, որն առաքինություն դժվար է համարել։ 
Չինացիները, հրեաները, իռլանդացիները, ուկրաինացիները մեզնից պակաս չեն ցրված, թվով գուցե գերազանցում էլ են։ 
Եթե նկատի ունեն այլ պետություններում, մեծ կայսրություններում հայ անհատների ունեցած դերը, դա էլ մոլորություն է։ 
Հայազգի որևէ պետական գործիչ, գեներալ, գիտնական, արվեստագետ գործել և գործում է ի շահ այդ պետության, և եթե մի բան էլ ավելացնում է քաղաքակրթությանը, ավելացնում է նրա անունից։ 
Եթե նկատի ունեն տարբեր երկրներում, համայնքային կյանքով ապրելով, այլ մշակույթներին գույն ու երանգ տալը, չարաչար սխալվում են։ 
Նախ՝ մեր համայնքները բավարար գունեղ չեն, երկրորդ՝ այդ երկրներում գույնն ու երանգն այնքան շատ են, որ մերը կորչում է բազմաբղետության մեջ։ 
Մեզ «համաշխարհային» համարողները, սակայն, երբեք նկատի չունեն աշխարհի տարբեր կետերում գործող հայկական հաստատությունները։ 
Գիտեն տեղերը, բայց նկատի չունեն և չեն ուզում ունենալ, քանզի դրանք խնամք ու հոգածություն են պահանջում։ 
Մոտ երեք ամիս առաջ Ստամբուլի «Ժամանակ» օրաթերթի խմբագիր Արա Գոչունյանն ահազանգ հնչեցրեց, որ հայկական այդ պարբերականը, չունենալով ոչ մի աջակցություն, էսօր-էգուց փակվելու է։ 
Հայաստանի և Սփյուռքի ԶԼ մի քանի միջոցներից բացի՝ ո՞վ արձագանքեց, ինչպե՞ս։ 
Ո՞վ փորձեց հասկանալ դրա արժեքն ու գինը։ 
Գերտեխնոլոգիական նիհիլիզմը հազիվ թույլ է տալիս հորանջել, թե «դե լավ, հիմա ո՞վ ա թերթ կարդում»։ 
Այսինքն՝ մի թերթ ավել, մի թերթ պակաս, ոչինչ չի փոխվելու համաշխարհային ազգի մեր օրակարգում։ 
Իրականում «Ժամանակ»-ը ոչ թե մի թերթ է, այլ Թուրքիայում հրատարակվող օրաթերթերից (այդ թվում նաև՝ թուրքական) ամենատարեցը, որը 1908-ի հոկտեմբերի 28-ի իր հիմնադրումից մինչ օրս երբեք չի դադարել լույս տեսնելուց, անգամ ցեղասպանության օրերին։ 
Իրականում «Ժամանակ»-ը ոչ թե մի թերթ է, այլ մտավորական ժառանգականության վառ ապացույց. 1908-ից ցայսօր թերթը տնօրինում, խմբագրում ու տարածում է մեկ ընտանիք՝ Գոչունյանները։ 
Իրականում «Ժամանակ»-ը ոչ թե սոսկ թերթ է, այլ Թուրքիայում հայերի ներկայության խորհրդանիշ։ 
114 տարի «Ժամանակ» ունեցած և դեռ ունեցող համայնքը, որքան էլ փոքրանա, որքան էլ ուծացվի, որքան էլ հեռանա մայր լեզվից, թուրքական պետության կողմից առնվազն գործոն է նկատվում։ 
«Հիմա ո՞վ ա թերթ կարդում» ասողները չեն էլ գիտակցում, որ այսօր մի թերթի, վաղը մյուսի, հաջորդ օրը մի դպրոցի (դպրոցների) փակում թույլ տալով՝ աջակցում են համայնքի նահանջին։ 
Չեք եղել, այստեղ, այս կողմերում չեք երևացել՝ կասի թուրք պետությունը։ 
Եվ ճիշտ կանի. եթե չկանք, ուրեմն չենք էլ եղել։ 
Համայնքն այսօր թերթը պահելու ուժ ու եռանդ չունի, գիտակցություն չունի, որ երբեմն ու հաճախ պետք է փայփայել նաև տեխնոլոգիական դարաշրջանում «անիմաստ» նկատվող բաներ։ 
Դա առանձին համայնքի թերացում է, բայց մի՞թե համաշխարհային մեր ազգի մեջ չկան պետական, հասարակական, բարեգործական միավորներ, որոնք կստանձնեն ոչ միայն վերացական ամբողջի, այլև շոշափելի մասի գոյության պատասխանատվությունը։ 
Վերջին անգամ «համաշխարհայինի» մասին, կարծեմ, խոսել է Հայաստանի Հանրապետության նախագահ Արմեն Սարգսյանը։ 
2020 թվականի հունիսի 19-ին «Ազգ» թերթին, սփյուռքահայ «Պայքար» և Armenian Mirror-Spectator պարբերականներին տված բացառիկ հարցազրույցում նա ասում էր. 
«Մենք վերապրող ժողովուրդ ենք և, որպես ռազմավարական դիրք ունեցող զարգացող երկիր և համաշխարհային ազգ, մեր խոսքն ունենք ասելու աշխարհին: 
Այդ իմաստով ես ինձ տեսնում եմ որպես միջնորդ, որպես դեսպան Հայաստանի ու աշխարհի միջև»։ 
Գուցե դուք միջնորդեք, պարո՛ն նախագահ, ու կասեցնեք ևս մեկ նահանջ, որը համաշխարհային ազգն անէացման է տանում։ 
Տիգրան Պասկևիչյան 
Իմ կրոնն ու դավանանքը խոսքն է։ 
Ուժին, սպառազինությանը, քաղաքական խարդավանքներին ու նման բաներին չեմ հավատում։ 
Պետք է խոսենք, համոզենք իրար, եթե անգամ դա անհնար է թվում։ 
«Չի կարելի ծաղրել միջազգային հանրությանը. միջազգային հանրությունը ձեզնից պատասխան է ուզում, չի ասում՝ ինչ պատասխան։ 
Նա իր անելիքը գիտի»։ 
«Իրականում, սակայն, Ղարաբաղի հակառակորդը միջազգային հանրությունն է, որին մենք, փաստորեն, ձեռնոց ենք նետել։ 
Չհասկանալ այս պարզ իրողությունը կնշանակի մեր ժողովրդին մատնել դաժան փորձությունների»։ 
«Պետք է իրատես լինել և հասկանալ, որ միջազգային հանրությունը երկար չի հանդուրժելու Լեռնային Ղարաբաղի շուրջ ստեղծված իրադրությունը, քանի որ այն սպառնում է տարածաշրջանային համագործակցությանն ու անվտանգությանը»։ 
Երեք մեջբերումներն էլ Լևոն Տեր-Պետրոսյանից են. առաջինը նա ասել է 28 տարի առաջ՝ 1993-ի հունիսի 14-ին, Ստեփանակերտում, երկրորդը գրել է 1997-ի նոյեմբերի 1-ին՝ 24 տարի առաջ, «Պատերա՞զմ թե՞ խաղաղություն. լրջանալու պահը» հոդվածում, իսկ երրորդը ասել է 1998-ի հունվարի 8-ին՝ Անվտանգության խորհրդի ընդլայնված նիստում։ 
Տեր-Պետրոսյանն, իհարկե, միակը չէր, որ խոսում էր այս մասին։ 
Վերջին 20-25 տարիների ընթացքում այս ահազանգը հնչեցնողներ էլի են եղել։ 
Քիչ են եղել, բայց եղել են։ 
Զգուշացրել են, որ անհեռանկար, սադրիչ, սեփական հնարավորություններին անհամաչափ քայլերն աղետի են հանգեցնելու։ 
Ասել են, որ չպետք է անտեսվեն միջազգային հանրության պահանջներն ու առաջարկները։ 
Ասել են, որ պետք է լինել իրատես, հրաժարվել մաքսիմալիստական ծրագրերից, օր առաջ գնալ Ղարաբաղի հարցի խաղաղ կարգավորման ճանապարհով և խաղաղություն հաստատել տարածաշրջանում, ինչից, առաջին հերթին, Հայաստանն է շահելու։ 
Նրանց ձայնը, սակայն, չի լսվել, խլացել է ռազմահայրենասիրական աղմուկի մեջ։ 
Իսկ այժմ, երբ նախազգուշացված արհավիրքը փաստ է արդեն, երբ մեր ժողովուրդն արդեն մատնված է կանխատեսված դաժան փորձությանը, Փաշինյանը հայտնագործություն արածի ոգևորությամբ նոյեմբերի 17-ին ԱԺ ամբիոնից ասում էր. 
«Հնարավոր չէ միջազգային օրակարգի հարցերը վերցնել և չափել միայն սեփական արշինով. կարելի է անել դա, բայց դա հաջողություն չի բերի»։ 
Ապա՝ «Արցախի հարցում մենք չենք կարողացել բանակցային գործընթացի արդյունքում հաջողություն ունենալ, որովհետև մեր ընկալումները ընկալելի չեն եղել միջազգային հանրության համար»։ 
Փաշինյանը, որ միջազգային հանրությանն անտեսելու, ամենակոշտ ձևակերպումներով նրանց ու նրանց տարիների աշխատանքը մերժելու գործն իր նիհիլիզմով ու իր կարճատեսությամբ, պոպուլիզմին տուրք տալով ամենաբարձր մակարդակի էր հասցրել, սկսում է գնահատել միջազգային հանրության վճռական դերը մեր ճակատագրում։ 
Սկսում է գիտակցել, որ մեր այսօրվա աղետի գլխավոր պատճառներից մեկը, եթե ոչ ամենագլխավոր պատճառը, մեր անպատասխանատու ու ամբարտավան վերաբերմունքն է, որ 20-25 տարի շարունակ ցուցաբերել ենք միջազգային հանրության նկատմամբ։ 
Իր սխալներից, ինչպես իր նախորդներ Ռոբերտ Քոչարյանը և Սերժ Սարգսյանը, նա, իհարկե, չի խոսում։ 
Չի էլ խոսելու։ 
Բայց իրականությանը բախվելով՝ ստիպված է ակնհայտն արձանագրել։ 
Լավ կլիներ, իհարկե, որ այս պարզ ճշմարտությունը նա հասկանար 2-3 տարի առաջ, երբ ձեռնոց էր նետում միջազգային հանրությանը, երբ ասում էր, թե նրանց 25 տարվա աշխատանքը չի ընդունում, պահանջում էր արված ամբողջ գործը մի կողմ դնել և սկսել իր թելադրած կետից, երբ անիրականանալի պայմաններ էր առաջ քաշում ու, փաստորեն, մերժում բանակցությունները։ 
Եթե ժամանակին հասկանար, ապա, անկասկած, կկանխվեր այն աղետը, որ կա այսօր։ 
44-օրյա պատերազմի ողջ ընթացքում միջազգային հանրությունը լուռ էր։ 
44 օր շարունակ նրանք մեզ սպառնացող աղետը կանխելու ուղղությամբ ծանրակշիռ ոչ մի քայլ չեն արել։ 
Սա տարիների մեր ամբարտավանության պատասխանն էր։ 
Այն, ինչ նրանք 28 տարի շարունակ անմռունչ ու համբերատար հորդորում էին մեզ անել կամավոր և առանց արյունահեղության, 2020-ին վերջնականապես համոզվելով, որ անհույս ենք, թողեցին, որ Ադրբեջանը Թուրքիայի օգնությամբ իրականացնի պատերազմով։ 
Եվ մեղավոր չեն այստեղ ո՛չ Ադրբեջանը, ո՛չ Թուրքիան և ո՛չ էլ միջազգային հանրությունը։ 
Մենք մեր ցանածն էինք հնձում։ 
Այսօր մեր առջև նոր՝ սահմանազատման ու սահմանագծման, ինչպես նաև Ադրբեջանի հետ տարածքային ամբողջականության փոխադարձ ճանաչման առաջարկներն են դրված։ 
Ավելի քան լուրջ է սա։ 
Ճակատագրական վճիռներ պետք է կայացվեն։ 
Պատմությունը կրկնվում է։ 
Այս անգամ շատ ավելի մեծ արագությամբ։ 
Եթե մենք կրկին, ինչ-ինչ անձնական շահեր հաշվի առնելով, ինչպես եղավ 1998-ին, ինչ-ինչ անիրական ցանկություններ կյանքի կոչել փորձելով, ինչպես վարվել ենք վերջին 23 տարիների ընթացքում, ճիշտ չկողմնորոշվենք, ճիշտ հաշվարկ չանենք, վաղն ավելին ենք կորցնելու։ 
Մոսկվան չի հավատում, որ Թուրքիան կգնար նման քայլի 
«Մենք իսկապես առանձնահատուկ լավ հարաբերություններ ունենք Թուրքիայի հետ, բայց այս դեպքում, ցավոք, հաստատվում են մեր մտավախությունները, որ ուկրաինացի զինվորականներին զենքի նման տեսակների մատակարարումը կարող է հանգեցնել շփման գծում իրավիճակի ապակայունացմանը», ասել է Կրեմլի խոսնակ Դմիտրի Պեսկովը՝ մեկնաբանելով Թուրքիայի կողմից Ուկրաինային անօդաչու սարքերի մատակարարումը։ 
Նախօրեին, ըստ ուկրաինական զլմ-ների, Դոնբասում ուկրաինացի զինվորականներն առաջին անգամ ռուսական հրետանային կետի դեմ կիրառել են «Բայրաղթար» հետախուզական և հարվածային անօդաչու համակարգը։ 
Ռուսաստանը Դոնբասի ներկայացուցիչների հետ ստուգում է Ուկրաինայի կողմից թուրքական «Բայրաղթար» անօդաչու թռչող սարքի օգտագործման մասին տեղեկատվությունը, հայտարարել է ՌԴ ԱԳ նախարար Սերգեյ Լավրովը։ 
«Սկզբունքորեն, պատմությունը, իհարկե, պետք է ստիպի մտածել բոլոր նրանց, ովքեր հավանություն են տալիս Ուկրաինայի քմահաճ պահանջներին այն մասին, որ նա վաղը պետք է ընդունվի ՆԱՏՕ: 
Եվ, իհարկե, ստիպել մտածել նրանց, ովքեր զինում են Կիևի ռեժիմը, որը վերահսկվում է նեոնացիստների կողմից», ասել է նախարարը։ 
Հիշեցնենք, որ Էրդողանը հայտարարել էր, որ Կիևին զենք մատակարարելու մասին պայմանավորվածություններն ուղղված չեն երրորդ երկրների դեմ։ 
«Մենք անօդաչու սարքեր ենք վաճառում նրանց, ովքեր մեզ դիմում են... 
Այս գործարքը [Ուկրաինայի հետ] Ռուսաստանի դեմ չէ», վստահեցրել էր Թուրքիայի արտգործնախարար Չավուշօղլուն։ 
Ռուսաստանը նույն բանը ասում էր Հայաստանին, երբ Երևանից բողոքներ էին հնչում, թե ինչպես Հայաստանի ռազմավարական դաշնակիցը կարող է ժամանակակից հարձակողական զենք վաճառել Հայաստանի հակառակորդին։ 
Սա ուղղակի բիզնես է, ասում էին Մոսկվայում։ 
Մոսկվան նաև չի խոսել այն մասին, որ Հայաստանի դեմ «Բայրաղթար» է կիրառվել 44-օրյա պատերազմի ժամանակ։ 
Հայաստանի դեմ կարելի էր, իրենց դեմ՝ ո՞չ։ 
Միքայել Մինասյան. Հանկարծակի «օբյեկտիվ» դարձածը 
Հեղափոխությունից հետո ակտիվացել են շատերը, դրանց թվում՝ քաղաքական ստվերից դուրս եկած Սերժ Սարգսյանի փեսա Միքայել Մինասյանը, որի անվան հետ էին կապում 2008 թվականից հետո իշխանական քարոզչական վերահսկողությունը: 
Մի քանի հոդվածներով աշխարհաքաղաքական տարբեր կենտրոններին մեսիջներ հղած Մինասյանն այս անգամ արձագանքել է Մարտի մեկի հետ կապված վերջին քննարկումներին և մասնավորապես՝ մարտի 1-ից առաջ սահմանից Երևան զինվորականներ բերելու հարցի վերաբերյալ թեժ բանավեճերին, որոնց կենտրոնում այս անգամ հայտնվել է ԼՂՀ ՊԲ հրամանատարի նախկին տեղակալ Սամվել Կարապետյանը: 
Եվ ահա մեր «հերոսը» հայտարարում է, թե վերջին 30 տարվա մեր հերոսների հանդեպ «վհուկների որս» է հայտարարվել, որի շրջանակներում էլ «թիրախավորվել է» Կարապետյանը: 
Եվ որպեսզի իր խոսքին անաչառություն հաղորդի, մեր «հերոսը» հայտարարում է, թե իր համար հավասարապես հերոսներ են Լևոն Տեր-Պետրոսյանը, Ռոբերտ Քոչարյանը և Սերժ Սարգսյանը: 
Ընդհանրապես, քաղաքական դաշտը համահարթեցնելու, բոլոր գործիչներին հավասարեցնելու, մի նժարի վրա դնելու ջանքերը նոր չեն: 
Այսպես են արել և անում բոլոր նրանք, ովքեր, իրենց մտքին եղած քաղաքական մեսիջը տարածելու համար, փորձում են տպավորություն ստեղծել, թե իրենք որևէ մեկի կողմնակիցը չեն և կամ՝ բոլորին էլ նույն աչքով են նայում: 
Այսինքն, կեղծ օբյեկտիվություն են խաղում: 
Այս ամբողջ պատմության մեջ ապշելուն այն է, որ նույն բանն անում է ինքը՝ Մինասյանը: 
Ապշելու, քանի որ նա զարթնել ու հանկարծ որոշել է «օբյեկտիվ» դառնալ, այն՝ ինչ չէր մինչև այսօր: 
Այն, որ Մինասյանի համար Քոչարյանն ու Սարգսյանը հերոսներ են՝ զարմանալի չէ, որովհետև նրանց և հատկապես վերջինիս շնորհիվ է Մինասյանը դարձել այն, ինչ՝ էր, և այն, ինչ կա: 
Հարցն այն է, որ այս սուբյեկտիվությունը լղոզելու համար Մինասյանը որպես օգնության կանչ օգտագործում է նաև Լևոն Տեր-Պետրոսյանի անունը՝ հայտարարելով, թե «չի կարելի բարդույթավորվել և Լևոն Տեր-Պետրոսյանին չանվանել հերոս: 
Որովհետև նախագահ Տեր-Պետրոսյանը Հայաստանի ղեկավարն է եղել մեր պետության և ժողովրդի համար օրհասական ժամանակներում, լինել-չլինելու երկընտրանքի ժամանակներում: 
Եվ, որպես ալեկոծված ծովում հայտնված նավի նավապետ՝ նա և իր թիմը կարողացան նավը բարեհաջող նավահանգիստ հասցնել»: 
Այո, մեջբերումը ճշմարտություն է, բայց առավել կարևոր է այն, թե ասողն ով է և ինչի է հենց հիմա դրա մասին խոսում: 
Եթե Մինասյանն իրապես օբյեկտիվ է և ոչ թե փորձում է ճշմարտությունը շահարկել, ապա դրա մասին պիտի խոսեր շատ ավելի վաղ: 
Այնինչ, տարիներ շարունակ մենք հակառակի ականատեսն ենք եղել՝ տեսել ենք նրան ենթարկվող ԶԼՄ-ների ագրեսիվ հակաքարոզչությունը նախագահ Տեր-Պետրոսյանի դեմ՝ համեմված հորինածին մեղադրանքներով: 
Տարիներ շարունակ իշխանական մամուլը և հատկապես հեռուստաընկերությունները չեն խորշել, Մինասյանի ասած՝ «ժողովրդի համար օրհասական օրերը» ներկայացնել որպես «մթի ու ցրտի» տարիներ, տիրաժավորել այն միֆերը, որոնց ստեղծման նպատակը մեկն է եղել՝ անկախության առաջին տարիների բոլոր հաջողություններն անջատել նախագահ Տեր-Պետրոսյանից և վերագրել դրանք այլ անձանց՝ այդպիսով փորձելով նվազեցնել կամ չեզոքացնել Առաջին նախագահի դերակատարությունը կարևորագույն հաղթանակներում և փորձելով վերջինիս ներկայացնել իբրև «Արցախը ծախող»: 
Սա եղել է հստակ քարոզչական գիծ, որն ապահովելու համար աշխատել են որոշակի գրաքննիչներ, որոնք ոչ միայն գծում էին «կարելի»-ի ու «չի կարելի»-ի շրջանակը, այլև անգամ մոնտաժներին էին հետևում ուշի ուշով, որպեսզի անգամ մեկ վայրկյան որևէ կադրում նախագահ Տեր-Պետրոսյանը չերևա: 
Այնպես որ, ինչպես ասում են՝ ով էլ խոսի այդ թեմայով, դա Մինասյանը չպետք է լինի: 
Իսկ ընդհանրապես, որևէ վհուկների որս էլ չկա: 
Ընթանում է քննություն, և դրա շրջանակներում բոլորը պետք է պատասխան տան իրենց արածների համար: 
Պատասխանատվությունից խուսափելու համար չարժե հանկարծակի հիշել իրականությունը և փորձել շահարկել: 
Ժամանակն ամեն ինչ իր տեղը կդնի, ճշմարտությունը հավերժ չես թաքցնի, և այո, ինչպես Լևոն Տեր-Պետրոսյանն էր ասում, գալու է այն օրը, երբ պարզ կդառնա, թե «ով ինչ է արել Արցախի համար, և ով էր իրականում ծախում այն»: 
Իրանը հաստատում է Հայաստանի տարածք օտար ներխուժման հավանականությունը 
ՀՀ ԱԳ նախարարի հետ հանդիպումից հետո Իրանի ԱԳ նախարար Աբդուլլահիանը մեկնել է Մոսկվա՝ Լավրովի հետ բանակցություններ վարելու։ 
«Ակնկալում ենք, որ Ռուսաստանը կարձագանքի և զգայուն մոտեցում կցուցաբերի տարածաշրջանի երկրների սահմանների հնարավոր փոփոխությունների նկատմամբ», ԻՌՆԱ գործակալության փոխանցմամբ՝ լրագրողներին ասել է Աբդուլլահիանը: 
Նա ակնկալում է նաև, որ «Ռուսաստանը նույնպես զգայուն կլինի ահաբեկիչների առկայության և տարածաշրջանում սիոնիստական ռեժիմի գործողությունների նկատմամբ»։ 
Իրանը այսպիսով վերահաստատում է Հայաստանի հարավի օկուպացիայի հավանականությունը, ինչն ավելի վաղ չէր բացառել Իրանի ԶՈՒ ցամաքային զորքերի հրամանատար, գեներալ Կիոմարս Հեյդարին։ 
Իրանի ռազմաքաղաքական ղեկավարության՝ ՀՀ սահմանների վերաձևման և շրջանում ահաբեկիչների ու «սիոնիստական ռեժիմի» ներկայության վերաբերյալ կոշտ հայտարարություններից հետո Իրանի ԱԳ նախարարը բանակցություն է վարելու Հայաստանի մասնատման ու ինքնիշխանությունը վերացնելու ծրագրի գլխավոր նախաձեռնողի ու շահառուի՝ Ռուսաստանի ԱԳ նախարարի հետ։ 
Իրանի դեմ դեմարշը Բաքուն իրականացնում է Մոսկվայի առաջնորդությամբ, և դա Իրանում լավ գիտեն։ 
Բաքուն ՌԴ ռազմավարության մեջ հսկում է հայկական և իրանական ուղղությունները։ 
Բաքվի օկուպացրած շրջաններում ահաբեկիչների ու «սիոնիստական ռեժիմի» ներկայությունը, որն անհանգստացնում է Իրանին, նույնպես համաձայնեցված է Ռուսաստանի հետ։ 
Արցախյան 2020 թ. պատերազմի ընթացքում սիրիացի վարձկանների ու ահաբեկիչների, ինչպես նաև «սիոնիստական ռեժիմի» ներկայության հարցում Կրեմլի ունեցած դերակատարությանը բազմիցս անդրադարձել ենք: 
Զուր չէ, որ Իրանի ԱԳ նախարարը Լավրովի հետ հանդիպմանը մտադիր է քննարկել նաև Աֆղանստանի իրավիճակը։ 
Ավելացնենք միայն, որ ռազմական գործողությունների ընթացքում ՌԴ-ն զլմներով ձևական աղմուկ բարձրացնելուց հետո հայտարարեց, որ ահաբեկիչներն այլևս վտանգ չեն ներկայացնում, իսկ նոյեմբերի 9-ի հայտարարությունից հետո Լավրովը Իրանին հավաստիացնում էր, որ Հայաստանի հարավում «կոմունիկացիաների ապաշրջափակումը» չի հարվածի Իրանի տրանզիտային ու տնտեսական շահերին։ 
Երևում է՝ չեն կարողացել համոզել երկու հարցում էլ, և չէին կարող համոզել։ 
Սոչիում Պուտին-Էրդողան համաձայնությունները Իրանի մոտ կասկածներ չեն թողել։ 
Նոյեմբերի 9-ը ոչ միայն Հայաստանի, այլև ըստ էության Իրանի մեկուսացման ու մասնատման հեռանկարի մասին է։ 
Երբ ՀՀ վարչապետը հայտարարում է, թե Հայաստանը երբեք չի ներքաշվի Իրանի դեմ դավադրությանը, երևում է չի պատկերացնում ռուս-թուրքական «եռակողմ» հայտարարության խորքն ու մասշտաբը, որի անվերապահ կատարմանը իրենց հավատարմությունն են հայտնել ՀՀ իշխող խումբն ու խորհրդարան անցած ուժերը։ 
