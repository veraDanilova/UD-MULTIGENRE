Համաճարակով պայմանավորված Հայաստանում 108 դպրոց դիմել է ՀՀ կրթության, գիտության, մշակույթի և սպորտի նախարարությանը դասընթացները ամբողջությամբ կամ մասնակի հեռավար կազմակերպելու համար: 
«Արմենպրես»-ի հարցմանը ի պատասխան, այս մասին նշեցին ՀՀ կրթության, գիտության, մշակույթի և սպորտի նախարարությունից: 
«Ամբողջությամբ հեռավար դասընթացի անցնելու համար դիմել է մոտ 48 դպրոց: 
Մնացածը դասընթացները հեռավար կանցկացնեն մասնակի: 
Այսինքն՝ ոչ բոլոր դասարանները հեռավար դասընթաց կունենան: 
Դպրոցները դիմել են տարբեր ժամկետներով դասընթացները հեռավար անցկացնելու համար: 
Կան դպրոցներ, որ դիմել են երկու շաբաթվա համար, կան դպրոցներ՝ մեկ շաբաթվա կամ մի քանի օրվա: 
Հեռավար դասընթացի համար ամենաշատ դպրոցները դիմել են Երևանից: 
Կան դպրոցներ նաև մյուս մարզերից` Վայոց ձոր, Արմավիր, Շիրակ, Տավուշ և այլն»,- պարզաբանեցին նախարարության հասարակայնության, կապերի և տեղեկատվության վարչությունից: 
Դպրոցներն ամբողջությամբ հեռավար ուսուցման անցնում են, եթե աշխատակազմի ու աշակերտների 10 տոկոսի մոտ հաստատվել է կորոնավիրուս: 
Մնացած դեպքերում հեռավար դասընթացի անցնում են մասնակի: 
Հայաստանում փետրվարի 4-ին՝ ժամը 11:00-ի դրությամբ նոր կորոնավիրուսով վարակվելու 4192 նոր դեպք է գրանցվել, վարակվածների ընդհանուր թիվը հասել է 383458 դեպքի: 
Փաստացի այս պահին բուժվում է 27614 պացիենտ: 
Մեկ օրում աճել է 1670-ով: 
Վերջին տվյալներով ապաքինվել է 346224 անձ` վերջին մեկ օրում 2510 անձ: 
Մեկ օրում կորոնավիրուսի հետևանքով մահացել է 10 քաղաքացի, մահացածների թիվը 8075 է: 
Նախորդ օրը արձանագրվել է նաև մահվան 2 դեպք, երբ պացիենտն ունեցել է կորոնավիրուսային վարակ, սակայն մահը վրա է հասել այլ հիվանդության պատճառով։ 
Մահվան նման դեպքերի ընդհանուր թիվը 1545 է: 
Արցախի Հանրապետությունում փետրվարի 3-ին կատարվել է 167 թեստավորում, որի արդյունքում կորոնավիրուսային հիվանդության 52 նոր դեպք է գրանցվել: 
Արցախի առողջապահության նախարարությունից հայտնում են, որ կորոնավիրուսային հիվանդությամբ այս պահին ստացիոնար բուժում է ստանում 19 վարակակիր: 
Բժիշկները 4 հիվանդի վիճակը գնահատում են ծայրահեղ ծանր, 13-ինը՝ ծանր: 
Թեթև ձևերը բուժում են ստանում ամբուլատոր պայմաններում։ 
2022 թվականի ընթացքում կորոնավիրուսի լաբորատոր հայտնաբերման նպատակով իրականացվել է 2525 քաղաքացու հետազոտություն, որից 347-ի մոտ արձանագրվել է դրական թեստի պատասխան։ 
Գեների հատուկ համակցությունը կարող է COVID-19-ի ժամանակ հոտառության կորստի բարձր ռիսկի պատճառ լինել։ 
Այս եզրակացության են եկել բժշկական-գենետիկական կենտրոնի մասնագետները։ 
«Ինչ վերաբերում է Ռուսաստանի բնակչությանը, Genotek-ի յուրաքանչյուր յոթերորդ հաճախորդն ունի UGT2A1 / UGT2A2 գենի տարբերակներ, որոնք մեծացնում են հոտառությունը կորցնելու հավանականությունը»,- ասում է Genotek բժշկական գենետիկական կենտրոնի արտադրանքի գծով տնօրեն Ալեքսանդր Ռակիտկոն: 
Նրա խոսքով՝ գեների նմանատիպ համակցություն ունեցող մարդկանց մոտ հոտերը ճանաչելու ունակությունը կորցնելու վտանգը մեծանում է 11%-ով։ 
Մասնագետների կարծիքով՝ անոսմիան կորոնավիրուսի հնարավոր ախտանիշներից միայն մեկն է, որը ոչ բոլորի մոտ է դրսևորվում։ 
COVID-19-ից ապաքինված մարդկանց մեծ մասի ընկալիչները վերականգնվում են 2-4 շաբաթվա ընթացքում։ 
Շատերը նկատում են այնպիսի ախտանիշ, ինչպիսին է պարոսմիան՝ համերի և հոտերի խեղաթյուրված ընկալումը: 
Ոչ մի ապացույց չկա, որ լոքդաուններն արդյունավետ են SARS-CoV-2 կորոնավիրուսի տարածումը ճնշելու համար: 
Այս եզրակացությանն են հանգել Ջոնս Հոփկինսի համալսարանի (ԱՄՆ) գիտնականները՝ կարանտինային միջոցառումների և ինքնամեկուսացման արդյունավետության վերաբերյալ հետազոտությունների մետավերլուծություն կատարելուց հետո։ 
Մետավերլուծության արդյունքները հրապարակված են Studies of Applied Economics-ում։ 
Գիտնականները գոյություն ունեցող գիտական գրականության համակարգված վերանայում և վիճակագրական վերլուծություն են անցկացրել, որը պոտենցիալ կերպով ցույց կտար, որ լոքդաունները նվազեցնում են մահվան դեպքերը COVID-19-ից: 
Գիտնականները վերանայել են մոտ 20000 հետազոտություն, և դրանցից միայն 24-ն են հարմար եղել մետավերլուծության մեջ ընդգրկվելու համար: 
Այս ուսումնասիրությունները բաժանվել են երեք խմբի. լոքդաունների արդյունավետության հետազոտություններ՝ կախված խստությունից, ինքնամեկուսացման ռեժիմի վերաբերյալ ուսումնասիրություններ և հարկադրական սահմանափակումների հետ կապված հատուկ հետազոտություններ: 
Այս բոլոր ուսումնասիրությունների արդյունքների վերլուծությունը ցույց է տվել, որ երեք խմբերից որևէ մեկը չի հաստատում այն եզրակացությունը, որ լոքդաունները զգալիորեն ազդել են COVID-19-ից մահացության վրա: 
Եվրոպայում և ԱՄՆ-ում լոքդաունները նվազեցրել են մահերի թիվն ընդամենը 0.2 տոկոսով, մինչդեռ ինքնամեկուսացման ռեժիմի ներդրումը նպաստել է մահացությունների 2.9 տոկոսով նվազմանը։ 
Ընդ որում, լոքդաունները հսկայական տնտեսական և սոցիալական խնդիրների են հանգեցրել, ուստի լոքդաունի քաղաքականությունը, ըստ գիտնականների, արդարացված չէ և պետք է մերժվի: 
ԱՄՆ-ում տեղի է ունեցել «Ոսկե գլոբուսի» մրցանակաբաշխությունը 
Երկուշաբթի, 10 Հունվարի 2022 
Մրցանակ, որը հանձնվում է ամեն տարի հունվարին, Հոլիվուդում ապրող և աշխատող մոտավորապես 90 միջազգային լրագրողների քվեարկության արդյունքներով։ 
«Ոսկե գլոբուսը» սովորաբար համարում են «Օսկարի»՝ ամերիկյան (և ոչ միայն) կինոյի ամենահեղինակավոր մրցանակի հավակնորդների ամենալավ ինդիկատորը։ 
Լավագույն կինոնկար է ճանաչվել «Շան իշխանությունը»՝ Բենեդիկտ Քեմբեռբատչի մասնակցությամբ, լավագույն ռեժիսոր՝ նույն ֆիլմի հեղինակ Ջեյն Քեմերոնը, իսկ Քոդի Սմիթ Մաքֆին՝ երկրորդ պլանի լավագույն դերակատարը։ 
Այս տարվա հաղթողների թվում է նաև Նիքոլ Քիդմանը` «Ռիկարդոյի դերում» ֆիլմում որպես լավագույն դերակատարուհի (այդ ֆիլմում նրա խաղընկերը Խավիեր Բարդեմն է, որը «Գլոբուսի» չի արժանացել)։ 
«Գլոբուսի» մրցանակաբաշխությունը սովորաբար ցուցադրվում է ամերիկյան հեռուստատեսությամբ, սակայն այս տարի արարողությունը, ըստ էության, չի եղել, հաղթողների մասին հաղորդվել է օնլայն։ 
NBC հեռուստաընկերությունը հրաժարվել է հեռարձակել արարողությունը այն մեղադրանքներից հետո, թե «Ոսկե գլոբուսը» անուշադրության է մատնում սևամորթ դերասաններին ու կանանց և կարող է որոշումներ կայացնել կինոընկերությունների ազդեցության տակ։ 
Փոխանցում է BBC-ն։ 
Լեոնարդոն Ֆլորայի հետ կապ չունի 
Երկուշաբթի, 3 Հունվարի 2022 
Աստվածուհի Ֆլորայի՝ Բեռլինի Բոդեի թանգարանում գտնվող կիսանդրին մինչ օրս պաշտոնապես համարվում էր Վերածննդի դարաշրջանի հանճար Լեոնարդո դա Վինչիի աշխատանքը։ 
Ու թեև շատ արվեստաբաններ համաձայն չէին դրան և նշում էին, թե հեղինակի վերաբերյալ ուղղակի ապացույցներ չկան, մյուսները պնդում էին, թե աստվածուհու դիմագծերը շատ նման են իտալացի վարպետի կտավների հերոսուհիներին։ 
Եվ հերթական անգամ այս վեճին վերջակետ է դրել գիտությունը։ 
Առեղծվածային ժպիտով կնոջ 70 սմ բարձրություն և 28 կգ քաշ ունեցող կիսանդրին Ֆրիդրիխ կայսեր անվան թանգարանի տնօրեն Վիլհելմ ֆոն Բոդեն աճուրդում ձեռք էր բերել 1909 թ. և հենց այդ ժամանակ էլ որոշել էր, որ դա Լեոնարդոյի աշխատանքն է։ 
Սակայն երկու տարի անց արդեն արվեստաբանները առնվազն 700 հոդված հրապարակեցին, որոնցում հարցականի տակ էին դնում արձանի հեղինակային պատկանելությունը։ 
Հենց այդ ժամանակ էլ արձանը քիմիական հետազոտության ենթարկվեց, և նրա մեջ կետաճարպի հետքեր հայտնաբերվեցին։ 
Ու թեև Լեոնարդոյի ժամանակ արդեն կետաճարպը հայտնի էր, սակայն քանդակագործության մեջ սկսել են կիրառել միայն 19-րդ դարում։ 
Իսկ հետո գիտնականները մի պատմական փաստաթուղթ գտան, որում բրիտանացի քանդակագործ Ռիչարդ Լուկասի որդին պաշտոնապես հաստատում է, որ արձանն ստեղծել է իր հայրը 1846 թ.։ 
Բոդեի թանգարանը, սակայն, չի շտապում արձանը հանել ցուցադրությունից. ի վերջո՝ բնօրինակ է, թեպետև՝ ո՛չ Լեոնարդոյի ձեռքի գործը։ 
Փոխանցում է BBC-ն։ 
Վախճանվել է ռեժիսոր Վլադիմիր Մենշովը 
Երկուշաբթի, 5 Հուլիսի 2021 
Կորոնավիրուսային վարակի հետևանքներից 82 տարեկան հասակում վախճանվել է խորհրդային և ռուսաստանցի անվանի ռեժիսոր Վլադիմիր Մենշովը, հաղորդել է «Մոսֆիլմ» կոնցեռնը։ 
Վլադիմիր Մենշովը ՌՍՖՍՀ ժողովրդական արտիստ է, ԽՍՀՄ պետական մրցանակի, Ամերիկյան կինոակադեմիայի «Օսկար» մրցանակաբաշխության դափնեկիր։ 
Մենշովի «Մոսկվան արցունքների չի հավատում» ֆիլմը 1981 թ. «Օսկար» մրցանակի է արժանացել «Օտար լեզվով լավագույն ֆիլմ» անվանակարգում։ 
Փոխանցում է tass.ru-ն։ 
Մեկնարկում է Կաննի 72-րդ կինոփառատոնը 
Երեքշաբթի, 14 Մայիսի 2019 
Այս տարի Կաննի կինոփառատոնի մրցույթային ծրագրում կներկայացվի միանգամից չորս ֆիլմ, որ նկարահանել են կինոռեժիսոր կանայք: 
Նշվում է, որ կինոփառատոնի ողջ պատմության ընթացքում ընդամենը մի կնոջ՝ Ջեյն Քեմպիոնին է հաջողվել ստանալ «Ոսկե արմավենու ճյուղ» գլխավոր մրցանակը: 
Մրցույթի հանձնաժողովը կնախագահի մեքսիկացի կինոռեժիսոր Ալեխանդրո Գոնսալես Ինյարիտուն: 
«Հատուկ հայացք» ծրագրի ժյուրին ղեկավարում է լիբանանցի դերասանուհի և ռեժիսոր Նադին Լաբակին: 
Կինոփառատոնը կբացվի Ջիմ Ջարմուշի «Մեռյալները չեն մեռնում» ֆիլմով: 
Փառատոնի ծրագրում տեղ է գտել նաև Քվենտին Տարանտինոյի «Մի անգամ Հոլիվուդում» կինոնկարը՝ Լեոնարդո դի Կապրիոյի, Բրեդ Փիթի և Մարգո Ռոբբիի մասնակցությամբ: 
«Ոսկե արմավենու ճյուղի» գլխավոր հավակնորդներից է իսպանացի ռեժիսոր Պեդրո Ալմոդովարի «Ցավ և փառք» ֆիլմը, որը պատմում է ծերացող կինոգործչի մասին: 
Գլխավոր դերերում են Անտոնիո Բանդերասը և Պենելոպա Կրուսը: 
Աշխարհահռչակ ֆրանսիացի դերասան Ալեն Դելոնին Կաննում կհանձնվի պատվավոր «Ոսկե արմավենու ճյուղ»՝ կինոյում կարկառուն կարիերայի համար: 
Կաննի 72-րդ կինոփառատոնը կանցկացվի մայիսի 14-ից 25-ը: 
Փոխանցում է euronews-ը: 
Մահացել է Գեորգի Դանելիան 
Հինգշաբթի, 4 Ապրիլի 2019 
88 տարեկանում սրտի կանգից մահացել է հայտնի ռեժիսոր, ԽՍՀՄ ժողովրդական արտիստ Գեորգի Դանելիան: 
Ռեժիսորը թոքաբորբ ախտորոշմամբ հիվանդանոց էր տեղափոխվել այս տարվա փետրվարին: 
Դեբյուտային ֆիլմը՝ «Սերյոժա»-ն, նկարահանել է 1960 թվականին: 
Հայտնի է դարձել 1963 թվականին նկարահանած «Ես քայլում եմ Մոսկվայով» ֆիլմով: 
15 լիամետրաժ ֆիլմ է նկարահանել, որոնցից «Աֆոնյա»-ն, «Միմինո»-ն, «Աշնանային մարաթոն»-ը, «Կին-ձա-ձա»-ն, «Նաստյա»-ն: 
Սովետական և միջազգային կինոփառատոններում արժանացել է բազմաթիվ մրցանակների: 
Օսկար-2019. Լավագույն ֆիլմ է ճանաչվել «Կանաչ գիրքը» 
Ամերիկյան կինոակադեմիայի 91-րդ մրցանակաբաշխության արարողությանը տարվա լավագույն ֆիլմ է ճանաչվել Փիթեր Ֆառելիի «Կանաչ գիրքը»: 
«Օսկարների» թվով առաջատար է դարձել «Բոհեմյան ռապսոդիան»: 
«Լավագույն ռեժիսոր» անվանակարգում հաղթել է մեքսիկացի կինեմատոգրաֆիստ Ալֆոնսո Կուարոնը, որը նկարահանել է «Ռոմա» ֆիլմը: 
Նա նաև մրցանակի է արժանացել օպերատորական աշխատանքի համար, իսկ ֆիլմը ճանաչվել է լավագույնը օտար լեզվով: 
Դերասան Ռամի Մալեկը, որ խաղում է Queen-ի ղեկավար Ֆրեդի Մերքուրիի դերը «Բոհեմյան ռապսոդիայում» նվաճել է Օսկար՝ տղամարդու լավագույն դերի համար: 
Կնոջ լավագույն դերակատարման համար մրցանակն ստացել է բրիտանացի դերասանուհի Օլիվիա Քոլմանը, որը խաղում է Անգլիայի թագուհի Աննա Սթյուարտի դերը հույն կինոռեժիսոր Յորգոս Լանտիմոսի «Ֆավորիտուհի» ֆիլմում: 
Նաստասյա Կինսկին՝ Մոսկովյան կինոփառատոնի ժյուրիի կազմում 
Չորեքշաբթի, 11 Ապրիլի 2018 
Գերմանացի դերասանուհի Նաստասյա Կինսկին ընդգրկվել է Մոսկովյան միջազգային 40-րդ կինոփառատոնի հիմնական մրցույթի ժյուրիի կազմում: 
Փառատոնը մեկնարկում է ապրիլի 19-ին և կշարունակվի մինչև ապրիլի 26-ը: 
Այս տարվա ժյուրին նախագահելու է իտալացի պրոդյուսեր Պաոլո Դել Բրոկկոն: 
Նաստասյա Կինսկիից և Պաոլո Դել Բրոկկոյից բացի՝ ժյուրիի կազմում են ընդգրկվել նաև՝ ռեժիսոր Աննա Մելիքյանը, դերասան Ջոն Սևիջը, ռեժիսոր Լյան Ցյաոն: 
Փառատոնի հիմնական մրցույթում ընտրվել է 16 կինոժապավեն: 
Փառատոնը կբացի «Նեապոլը շղարշի տակ» կինոնկարը: 
Նաստասյա Կինսկին «Ոսկե գլոբուսի» մրցանակակիր է: 
Փոխանցում է Interfax-ը: 
«Օսկար-2018». Լավագույն ֆիլմը և լավագույն դերասանները 
Երկուշաբթի, 5 Մարտի 2018 
«Օսկար-2018» հոբելյանական 90-րդ մրցանակաբաշխությունում «լավագույն ֆիլմ» անվանակարգում հաղթող է ճանաչվել ռեժիսոր Գիլյերմո դել Տորոյի «Ջրի կառուցվածքը» ֆիլմը՝ համր կնոջ և երկկենցաղ տղամարդու սիրո մասին պատմող ֆանտաստիկ մելոդրաման: 
«Ջրի կառուցվածքը» ռեկորդակիր է դարձել նոմինացիաների թվով. ֆիլմը միանգամից հավակնել է 13 մրցանակի, արդյունքում՝ հաղթել է չորս անվանակարգում: 
Լավագույն դերասանուհի է ճանաչվել «Երեք վահանակ Էբինգի սահմանին, Միսսուրի նահանգ» ֆիլմի գլխավոր դերակատար Ֆրենսիս ՄաքՖորմանդը, իսկ «Լավագույն դերասան» անվանակարգում հաղթող է ճանաչվել Չերչիլի դերակատար Գարի Օլդմանը: 
Օտարալեզու ֆիլմերի անվանակարգում լավագույնն է ճանաչվել չիլիացի կինոռեժիսոր Սեբաստիան Լելիոյի «Ֆանտաստիկ կինը», որում գլխավոր դերը կատարում է տրանսգենդեր Դանիելա Վեգան: 
Կինոխորհուրդ. Ջոնաթան Թումիի Ծննդյան հրաշքը 
Հինգշաբթի, 28 Դեկտեմբերի 2017 
Մեր կայքի այս բաժինն այն մարդկանց համար է, ովքեր ուզում են ինչ-որ «լավ բան» նայել, սակայն չեն կողմնորոշվում, թե ինչ: 
Սիրով ձեզ կներկայացնենք այն ֆիլմերը, որ դիտել ենք և ձեզ էլ խորհուրդ կտանք դիտել: 
Ոչ մի սփոյլ, միայն խորհուրդ և գեղեցիկ սեղմ նկարագրություն: 
Մենք կինոքննադատ ու կինոգետ չենք, ձեզ նման կինոսիրողներ ենք և որոշել ենք ընդամենը ձեզ առաջարկել մեր նախընտրած ֆիլմերը: 
Բիլ Քլարկ. Ջոնաթան Թումիի Ծննդյան հրաշքը 
Եթե Ամանորին ընդառաջ երեխաների հետ դիտելու ֆիլմ եք փնտրում, ապա սա հենց այդպիսի ֆիլմ է: 
Ֆիլմ ոչ միայն Սուրբ ծննդյան տոների մասին և համար, այլև ֆիլմ բարության մասին, ֆիլմ երեխաների մասին և երեխաների համար, ֆիլմ հուսահատության և այն հաղթահարելու մասին, ֆիլմ ըմբոստության և հնազանդության մասին, ֆիլմ անցումային տարիքի դժվարությունների և ամենածանր պահին հայտնվող լույսի մասին: 
Ֆիլմ, որն ավելի հանրամատչելի կաշխատի ձեր երեխաների հետ, քան տասնյակ հոգեբաններ: 
Մի խոսքով` ֆիլմ, որը շատ բան կսովորեցնի ձեր երեխաներին: 
Հայտնի են «Ոսկե գլոբուսի» հավակնորդները 
Երեքշաբթի, 12 Դեկտեմբերի 2017 
Լոս-Անջելեսում հայտարարել են Արտասահմանյան մամուլի հոլիվուդյան ասոցիացիայի «Ոսկե գլոբուս» մրցանակի հավակնորդների անունները: 
Գիլյերմո դել Տորոյի «Ջրի պատկերը» ֆանտաստիկ դրաման՝ երկկենցաղ մարդու և սովորական հավաքարարուհու սիրո մասին, անվանակարգերի թվով առաջատարն է՝ այն կարող է մրցանակի արժանանալ յոթ անվանակարգերում: 
Սթիվեն Սփիլբերգի «Գաղտնի դոսիե» քաղաքական թրիլլերը՝ Թոմ Հենքսի և Մերիլ Սթրիփի գլխավոր դերակատարումներով, հավակնում է մրցանակի վեց անվանակարգերում: 
Չորս մրցանակների, այդ թվում՝ «լավագույն կատակերգական ֆիլմ» անվանակարգում, հավակնում է Գրետա Գերվիգի «Լեդի Բերդ» ֆիլմն՝ այն մասին, թե ինչպես է բարձրդասարանցի աղջիկը փորձում փոքր քաղաքից տեղափոխվել Նյու Յորք: 
Ռուսաստանցի ռեժիսոր Անդրեյ Զվյագինցևի «Անսեր» կինոժապավենը կմրցի «Օտար լեզվով լավագույն ֆիլմ» անվանակարգում: 
Գրքեր, որոնք գրվել են բանտում 
Չորեքշաբթի, 22 Նոյեմբերի 2017 
Համաշխարհային գրականության պատմությունը բազմաթիվ դեպքեր «գիտի», երբ հայտնի գրքերը գրվել են հեղինակների՝ ճաղերի հետևում գտնվելու ժամանակ: 
Մարկո Պոլո. Աշխարհի բազմազանության մասին 
Չինաստանից վերադառնալուց հետո, Պոլոն մասնակցել է Ջենովայի և Վենետիկի միջև ընթացող պատերազմին, գերի ընկել, և հայտնվել ճաղերի հետևում: 
Հենց այնտեղ էլ նա ծանոթացել է գրող Ռուստիկելլոյի հետ: 
Պոլոն վերջինիս սկսել է պատմել իր բազմաթիվ ճամփորդությունների մասին: 
Պատմություններն այնքան են գրավել գրողին, որ նա սկսել է դրանք գրի առնել: 
Ցավոք, ձեռագրի օրիգինալը չի պահպանվել: 
Թոմաս Մելորի. Արթուրի մահը 
Անգլիացի միջնադարյան այս գրողի մասին շատ բան հայտնի չէ: 
Նա ասպետ էր, մասնակցել է Կարմիր և Սպիտակ վարդերի պատերազմին, և հետագայում բանտում հայտնվել բռնաբարությունների ու կողոպուտի համար: 
Բանտում անց է կացրել 20 տարի: 
Ճաղերի հետևում Մելորին սկսել է գրել «Արթուրի մահը» գիրքը, որտեղ ամփոփված են ժողովրդական բազմաթիվ լեգենդներ, հենց նա է ստեղծել Արթուր թագավորի և կլոր սեղանի ասպետների մասին ամենաամբողջական պատումը: 
Միգել դե Սերվանտես. Դոն Քիշոտ 
1597 թվականին իսպանացի մեծ գրող Սերվանտեսը բանտում է հայտնվում՝ պետական գումարները վատնելու մեղադրանքով: 
Բանտում էլ հենց Սերվանտեսը գրում է իր հայտնի վեպի սևագիր տարբերակը, որը լույս տեսավ 1605 թվականին և մեծ հռչակ բերեց նրան: 
Տոմազո Կամպանելլա. Արևի քաղաքը 
Իտալացի փիլիսոփա Տոմազո Կամպանելլան իր ուտոպիստական «Արևի քաղաքը» վեպը գրել է ինկվիզիցիայի նկուղներում անցկացրած տարիներին: 
Հերետիկոսության մեջ մեղադրված Կամպանելլան դատապարտվել էր դաժան խոշտանգումների, 16 տարի շղթայով կապված լինելով պատին՝ անց է կացրել բանտի միայնակ խցում: 
Նրա հանդեպ վերաբերմունքը փոխվել է քաղաքական իրավիճակի փոփոխությունից հետո, երբ նրան տեղափոխեցին այլ վայր, թույլ տվեցին գրել և կարդալ, կազմել աստղագուշակներ, անգամ՝ հյուրեր ընդունել: 
Հենց այդ ժամանակ էլ փիլիսոփան սկսեց գրել իր ուտոպիստական վեպը: 
Նրան ազատ են արձակել միայն 1629 թվականին՝ ազատազրկումից 30 տարի անց: 
Մարկիզ դե Սադ. Սոդոմի 120 օրը 
Ֆրանսիացի մարկիզ դե Սադը մեկ անգամ չէ հայտնվել սկանդալների կենտրոնում: 
Հատկապես սեռական բնույթի: 
Եվ պատահական չէ, որ նա ի վերջո հայտնվեց Բաստիլի բանտում՝ բռնաբարությունների մեղադրանքով: 
Բաստիլում անցկացված 7 տարիների ընթացքում, նա պոռնոգրաֆիկ բնույթի մի քանի վեպեր ու պատմվածքներ գրեց: 
Դրանց թվում էր նաև հայտնի դարձած «Սոդոմի 120 օրը»: 
Նիկոլայ Չերնիշեվսկի. Ի՞նչ անել 
Այն, որ հեղափոխականների սեղանի գիրքը՝ «Ի՞նչ անելը» գրվել է բանտում, առավել հայտնի փաստ է: 
Հայտնի է նաև գրքի ստեղծման հստակ ամսաթիվը. 1862 թվականի դեկտեմբերի 14-ից մինչև 1863 թվականի ապրիլի 4-ը: 
Զարմանալին այն է, որ այն ժամանակ պետական գրաքննությունը չի արգելել վեպը և այն տպագրվել է «Սովրեմեննիկ» ամսագրում: 
Սակայն, որոշ ժամանակ անց ցարական օխրանկան հասկացավ իր սխալը, գրաքննիչն ազատվեց աշխատանքից, իսկ գիրքն արգելեցին: 
Օսկար Ուայլդ. De Profundis 
«Դորիան Գրեյի դիմանկարը» վեպի հեղինակ Ուայլդը՝ երկարատև դատական գործընթացներից, գրքերի վաճառքի արգելումից հետո ի վերջո հայտնվեց Ռեդինգյան բանտում: 
Սա վատ ազդեցություն ունեցավ գրողի առողջական վիճակի վրա: 
Ազատ արձակումից հետո տեղափոխվեց Ֆրանսիա և որոշ ժամանակ անց մահացավ այնտեղ: 
Բանտում գրողի կրած տանջանքների հուշարձանը դարձավ խոստովանություն-նամակը՝ ուղղված Ուայլդի սիրեցյալ լորդ Ալֆրեդ Դուգլասին: 
Այն հրապարակվեց 1904 թվականին՝ գերմաներեն լեզվով: 
Ուայլդի հայրենիքում ստեղծագործությունը անգլերենով հրապարակվեց միայն 1962 թվականին: 
Լեոնիդ Սոլովյով. Հեքիաթ Խոջա Նասրեդինի մասին 
«Հեքիաթ Խոջա Նասրեդինի մասին»-ի երկրորդ մասը Սոլովյովը գրեց անազատության մեջ: 
1946 թվականին սիրված գրքի հեղինակին հայտարարեցին ազգի թշնամի՝ և դատապարտեցին տաս տարվա ուղղիչ աշխատանքային ճամբարի: 
Ճամբարի ղեկավարի հովանու ներքո, որը պարզվեց Սոլովյովի ստեղծագործության սիրահարն էր, Սոլովյովին թույլ տվեցին ազատ ժամանակ աշխատել գրքի երկրորդ մասի վրա: 
Հեղինակն այն ավարտեց 1950 թվականին: 
Հայկական շպռոտի առանձնահատկությունները 
ՀՀԿ փոխնախագահ Արմեն Աշոտյանը գրել է. 
«Սեփական օրինակով ևս մեկ անգամ համոզվեցի, որ նախկիններն ամեն ինչի ընդունակ են։ 
Այդ թվում՝ սոված վիճակում այս ժամին շպռոտի գժական կոնսերվ բացելու։ 
Բարի ախորժակ, «լափամանից կտրված անկուշտներ»: 
Շատ-շատերի մոտ այս գրառումը տարակուսանք էր առաջացրել, թե յանի էս ի՞նչ է գրել Արմեն Աշոտյանը: 
Թերևս, մենք էլ տարակուսանքի մեջ մնայինք, եթե պատահաբար մեր աչքով չընկներ երգչուհի Շպռոտի ֆեյսբուքյան լայվը: 
Շպռոտն այդ լայվում լիքը քննադատում է բոլորին՝ նախկիններին, ներկաներին: 
Նաև գրել էր. 
«Ես նախկիններին չեմ սատարում, ես նախկինների փողերն եմ ուզում տեսնեմ Հայոց Բանակի մեջ։ 
Ես Նոր իշխանությանը չեմ սատարում, որովհետև դուք զիջող եք, իսկ ես Քյալ Հայ»: 
Բոլորը Շպռոտի համար հող տվող են, բոլոր նախկին ղեկավարները, Նիկոլը՝ առավել ևս, բայց պահանջում է, որ նախկիններն իրենց թալանածը ետ բերեն, հանձնեն ժողովրդին, բանակին ու էլի ինչ-որ տեղեր: 
Դե, մարդ է, խոսել է, խելքին եկածը ասել է, ու Արմեն Աշոտյանը սրանից նեղվել է: 
ՀՀԿ փոխնախագահ մարդ ես, Շպռոտն ո՞վ է, որ անդրադառնում ես նրան: 
Աշոտյանը ակնարկում է, որ իրենց իշխանության օրոք Շպռոտին տիրություն են արել, կերակրել են, լավ աչքով են նայել: 
Ահա, հենց այստեղ է ձեր պրոբլեմներից մեկը: 
Գիտե՞ք, ինչքան քյարթու, ռաբիզ դեմք եք աճեցրել: 
Ռաբիզի ձկնաբուծարան էիք սարքել, այնտեղից ձկնկիթները գցում էիք մշակութային դաշտ, մեծանում, Շպռոտ էին դառնում: 
Գիտե՞ք, ինչ անկապ, էն ամենացածր որակի, պլենդուզից էլ ցածր, ցածրաճաշակ դեմքերի եք ՀՀ վաստակավորի կոչում տվել: 
Իհարկե՝ Քոչարյանից սկսած: 
Մի հատ նայեք, էլի, թե ում եք ձեր օրոք կոչումներ ու տարատեսակ պարգևներ տվել՝ Արմենչիկով, բանով: 
Շպռոտը ձեր զարգացրած մշակույթի պտուղն է, ինչի՞ եք նեղվում: 
Մենք պիտի նեղվենք, որ մեր մշակութային դաշտն այսպիսի ողբալի վիճակում է, վիճակ, որին նաև դուք եք հասցրել: 
Ու վերջում. հետաքրքիր է, որ Արմեն Աշոտյանն ասում է՝ լափաման, չի՞ ջոկում, որ դրանով իրենց իշխանությունն է որակում: 
ՌԴ ՊՆ հաղորդագրության համաձայն, սկսել է ՀԱՊԿ կազմում Ղազախստան մտցված ռուս դեսանտայինների դուրսբերումը։ 
Նրանց թիվը, տարբեր տեղեկություններով, հասնում է մոտ երկու տասնյակ հազարի, թեև պաշտոնապես հայտարարվում է մոտ 3 հազարի մասին։ 
ՀԱՊԿ գործողությունը շատ կարճ տևեց Ղազախստանում. ՀԱՊԿ միջամտությունը խնդրած նախագահ Տոկաևը երեք օր անց պահանջեց դուրս բերել ՀԱՊԿ զորքը։ 
Պահանջը բավական արագ կատարվեց, թեև խոսակցություններ կան, որ ռուս դեսանտայինների մի մասը կարող է մնալ Ղազախստանում։ 
ՀԱՊԿ միջամտության վերաբերյալ բավական կոշտ հայտարարություններ եղան Արևմուտքից, նախագահ Տոկաևից ԱՄՆ-ն պահանջել էր բացատրել, թե ինչու էր կարիք առաջացել հրավիրել ՀԱՊԿ-ին։ 
Փորձագետները նկատել են, որ Չինաստանի ու Թուրքիայի, որոնք զգալի տնտեսա-քաղաքական ներկայություն ու շահեր ունեն Ղազախստանում, առաջին դեմքերը բավական զուսպ էին իրենց հայտարարություններում։ 
Առավել ևս, որ Ղազախստանում ՌԴ զինված միջամտությունը ներկայացվում էր որպես «Մեծ Թուրանի ծրագրին հարված հասցնելու» գործողություն, ընդ որում՝ Չինաստանի լուռ համաձայնությամբ, որն ունի ույղուրական խնդիր, իսկ ույղուրական մեծ համայնք կա Ալմաթիի շրջանում։ 
Ուշադրության էր արժանի Չինաստանի ԱԳ նախարարի հայտարարությունը, ըստ որի՝ Ղազախստանի իշխանությունն ի վիճակի է և պետք է իրավիճակը կարգավորի ինքնուրույն, ակնարկելով ՀԱՊԿ միջամտությունը։ 
Իսկ Չինաստան շտապած Թուրքիայի արտգործնախարարը այդ երկրին հավաստիացրեց, որ Թուրքիան Ղազախստանում չի խոչընդոտելու Չինաստանի շահերին։ 
Ըստ ռուսաստանյան փորձագիտական շրջանակների՝ Չինաստանն ու Թուրքիան պահանջել են, որ Ռուսաստանը հանի իր զորքը Ղազախստանից։ 
Փորձագետներն ասում են, որ Արևմուտքի դեմ սուր ճոճող Կրեմլի վարչակազմը վախենում է Չինաստանից ու Թուրքիայից, որոնք Արևմուտքի պես բարեկիրթ չեն և հակված չեն դիվանագիտական ավելորդ սեթևեթանքների։ 
Պուտինյան պրոպագանդայի «ռուս-չինական միության» թեզն իրականության մեջ լիովին այլ դրսևորումներ ունի՝ Պեկինը Ռուսաստանը դիտարկում է ընդամենը որպես կրտսեր գործընկեր և հումքային կցորդ։ 
Եվ երևում է՝ Պեկինը դեմ չէ թյուրքական գործոնն օգտագործել ՌԴ դեմ նույն կերպ, ինչպես ռուսները՝ Հայաստանի դեմ։ 
Թեև, Հայաստանի պարագայում էլ Չինաստանը զերծ չմնաց դրանից։ 
2020-ի հոկտեմբերին Չինաստանը վետո դրեց ՄԱԿ-ի բանաձևին, որով կոչ էր արվում դադարեցնել ռազմական գործողություններն Արցախում։ 
Այդ օրերին հայտնի դարձավ, որ Չինաստանն ու Թուրքիան համաձայնության են հասել մասնավորապես տրանսպորտային միջանցքների և Չինաստանին արտոնություններ տրամադրելու մասին։ 
Զորքերի դուրսբերման հայտարարությունից հետո Ռուսաստանը Պուտինի ու Լավրովի բերանով շտապեց հայտարարել, որ ռուս-թուրքական համաձայնությունները Հայաստանի վերաբերյալ մնում են ուժի մեջ, իսկ ռուս-թուրքական գործիքը՝ Բաքուն, հերթական հարձակումը գործեց Հայաստանի դեմ՝ որպես ասվածի ապացույց։ 
Հայաստանում օրեցօր ավելի ու ավելի հաճախ է հնչում այն միտքը, թե մեզ միայն իշխանափոխությունը կփրկի։ 
Բայց արդյո՞ք միայն իշխանափոխությունը բավարար է, ու հենց որ այս ապիկարները հեռանան՝ բոլոր հարցերը միանգամից լուծվելու են։ 
Խնդիրն իշխանափոխության անհրաժեշտությունը չէ. այս իշխանությունների յուրաքանչյուր օրը նորանոր սպառնալիքներ է ստեղծում Հայաստանի համար, և սրանց՝ օր առաջ հեռանալը բացարձակ առաջնահերթություն է։ 
Խնդիրն ընդամենը այն է, որ մեզանում, որպես կանոն, մարդիկ իշխանափոխություն են պահանջում ոչ թե այն պատճառով, որ տվյալ իշխանություններն, ասենք, երկիրը տարել են սխալ ուղղությամբ, այլ որովհետև իշխանափոխությունն ընկալում են որպես նրանցից վրեժ լուծելու միջոց։ 
1998-ին, օրինակ, շատերը ցնծությամբ ընդունեցին պալատական հեղաշրջումը զուտ այն պատճառով, որ ուզում էին վրեժ լուծել «մութ ու ցուրտ տարիների» համար ու չէին ուզում լսել ո՛չ շրջափակման, ո՛չ պատերազմի, ո՛չ հաղթանակի մասին, ու թքած ունեին, որ էներգետիկ ճգնաժամը հենց Լևոն Տեր-Պետրոսյանի օրոք է հաղթահարվել, ոչ թե հեղաշրջումից հետո։ 
Ավելի ուշ նույն այդ զանգվածը Քոչարյանի ու Սերժ Սարգսյանի հրաժարականն էր պահանջում ոչ թե այն պատճառով, որ նրանք սխալ ճանապարհ էին ընտրել՝ փորձում էին սառեցնել արցախյան հակամարտությունն ու պետության ռազմավարական ենթակառուցվածքներն էլ հանձնում էին Ռուսաստանին, այլ որովհետև ուզում էին վրեժ լուծել նրանց ազգուտակի թալանած միլիարդների համար։ 
Նիկոլ Փաշինյանն, ի դեպ, շատ լավ հասկացել էր դա, դրա համար էլ գնաց ոչ թե 2008-ի ճանապարհով (երբ հանգամանորեն բացատրվում էին իշխանության բոլոր սխալներն ու ներկայացվում դրանց անխուսափելի կործանարար հետևանքները), այլ շեշտը դրեց նախկիններից վրեժ լուծելու վրա՝ ի՞նչ սխալների վերլուծություն, ի՞նչ աշխարհաքաղաքական խնդիրներ, ի՞նչ ռազմավարություն, «գալու ենք սաղին սատկացնենք, ունեցվածքը խլենք, վերադարձնենք ձեզ», և վերջ։ 
Ու նույնն էլ հիմա է. եթե իշխանափոխություն ենք պահանջում զուտ այս տհասներից վրեժ լուծելու և լափած պարգևավճարներն ու կոռուպցիոն «փայերը» քթներից բերելու համար, ապա դա, որքան էլ արդարության տեսանկյունից միանգամայն տեղին լինի, միևնույն է՝ մեզ դուրս չի բերելու այս վիճակից։ 
Հասարակությունն ինքն իր համար պիտի կարողանա ձևակերպել, թե ինչու է անհրաժեշտ իշխանափոխությունը՝ հանուն պետության, և ոչ թե «ճշտով»։ 
Ու քանի որ Նիկոլ Փաշինյանը հասկանում է, որ մեր տիպի երկրներում ժողովուրդն իշխանափոխություն է պահանջում ոչ թե սխալների համար, այլ «մուռ հանելու», ինքը ոչ թե սխալներից է վախենում, այլ ժողովրդի վրեժից։ 
Սխալների համար որևէ «կռուտիտ» կգտնի, իսկ ահա վրեժի ծարավի դեպքում հազիվ թե փրկվի։ 
Դրա համար էլ անընդհատ ուզում է ժողովրդին ցույց տալ, թե ինքը նրանցից մեկն է։ 
Սկզբում ավելի պարզունակ մեթոդներով էր անում՝ «տան եղած-չեղածը ապառիկով եմ առնում», «հեծանիվով եմ գնում գործի», «տեսա՞ք, ճանապարհային ոստիկանությունը կնոջս տուգանել է» և այլն, հետո՝ կորոնավարակը «քաշած արաղով բուժելու» խայտառակության ու համաճարակային խայտառակ իրավիճակի ֆոնին, մի քանի անգամ էլ ինքը «վարակվեց», պատերազմի օրերին՝ իր տղան էլ որպես կամավոր մեկնեց ռազմաճակատ, հետո՝ «տեսեք, ադրբեջանցիները միայն ձեզ չեն նվաստացնում, անձամբ ինձ էլ են նվաստացնում»... 
Մի խոսքով՝ իշխանափոխությունը մեզ «մուռ հանելու» համար չի պետք, պետությունը ճիշտ ուղղությամբ տանելու համար է պետք։ 
Իսկ «մուռ հանելն» արդարադատության խնդիրն է։ 
Զանգեզուրի պղնձամոլիբդենային կոմբինատի գործարքի կնքումից հետո Ռոբերտ Քոչարյանը հրավիրել է մամուլի ասուլիս: 
Զանգեզուրի կոմբինատի պատմությունը անվանելով «կոռուպցիոն գործարքի բարձր պիլոտաժ», նա վստահեցրել է, որ ինքը կապ չունի այդ կոմբինատի հետ: 
Նա միաժամանակ նշել է, որ անհասկանալի է, թե ինչու է նման նվերը, և ինչու է բաժնետոմսերի կառավարումը փոխանցվում վարչապետի գրասենյակին, այլ ոչ թե ֆինանսների կամ էկոնոմիկայի նախարարություններին: 
«Սա ուղիղ մասնակցություն է խոշորագույն կոմբինատին և ֆինանսական հոսքերի հսկում»,- ասել է Ռոբերտ Քոչարյանը: 
Իրոք, հետաքրքիր է, թե ինչի համար է այս նվերը: 
Թեև Ռոբերտ Քոչարյանն ասում է, որ ինքը կապված չէ այս գործարանի հետ, սակայն այդպես էլ չբացահայտվեց, թե կոնկրետ ումից է Սեչինի խորհրդական Ռոման Տրոցենկոն գնել ԶՊՄԿ-ի բաժնետոմսերը: 
Այն, որ նախկին սեփականատերը թաքնվում է, հարցեր է առաջացնում: 
Բայց խնդիրը նույնիսկ այն չէ, թե ումից է այն գնվել և ինչու է հանձնվել վարչապետի աշխատակազմին: 
Բանն այն է, թե արդյոք կա քաղաքական դավադրություն այս գործարքի հետևում, և արդյո՞ք Հայաստանի ամենամեծ գործարանի բաժնետոմսերն այս դավադրության գինն են։ 
Լիտվայում Նիկոլ Փաշինյանը հայտարարել է հնարավոր դավադրության պայմանների մասին: 
Նա հաստատել է, որ պատրաստ է Ալիևի հետ հանդիպմանը տանել ականապատ տարածքների քարտեզներ, և դրա դիմաց նրանից ակնկալում է գերիների վերադարձ: 
«Գերիների վերադարձը կապահովի որոշակի դրական ֆոն, որի վրա հնարավոր կլինի ավելի արդյունավետ հնարավորություններ ստեղծել սահմանազատման և սահմանագծման, ինչպես նաև տարածաշրջանային կոմունիկացիաների և Ղարաբաղյան հակամարտության քաղաքական և համապարփակ կարգավորման շուրջ բանակցությունների համար»,- ասել է Փաշինյանը։ 
Փաստորեն, եթե Ալիևը համաձայնի վերադարձնել գերիներին, Հայաստանի կառավարությունը պատրաստ է բանակցություններ սկսել սահմանազատման վերաբերյալ: 
Կասկած չկա, որ դա տեղի կունենա արագ, որպեսզի մի օր մենք արթնանանք, ինչպես նոյեմբերի 10-ին, նոր «սահմաններով», բայց առանց Իրանի հետ սահմանի: 
Ռոբերտ Քոչարյանն իր ասուլիսում նախատել է Փաշինյանին հավանական գործարքի համար, բայց չի արտահայտել իր դիրքորոշումն այս հարցերի վերաբերյալ: 
Քոչարյանը, ինչպես և Փաշինյանը, չի ժխտում իրավիճակի անշրջելիությունը: 
Զանգեզուրի կոմբինատի գործարքը նորերի ու հների միջև քաղաքական կոնսենսուսի ֆինանսական արտացոլումն է, որը հիմնված է երրորդ կողմի՝ Ռուսաստանի հանդեպ հնազանդության վրա: 
Ամեն դեպքում, Մոսկվան հաղթում է։ 
Եվ դրանից հետո Հայաստան կարող են մտնել «խաղաղությունն ու կոնսենսուսը»: 
