Mielenosoitus uiguurien ihmisoikeuksien puolesta 
Lähes 160 uiguuriaa kuoli Xinjiangin pääkaupungissa Urumquissa Kiinan hallituksen väkivaltaan heinäkuussa 2009. 
Helsingissä Suomen islamilainen puolue ja Suomen antifasistinen komitea järjestivät 80 hengen kulkueen uiguurien puolesta. 
He kulkivat Kiasman edestä Pohjoisesplanadille. 
Uiguurit ovat muslimeja. 
Suomen islamilainen puolueen puheenjohtaja Abdullah Tammen mukaan Suomen tulisi ottaa kantaa Kiinan ihmisoikeusrikkomuksiin. 
Suomen tulisi osoittaa, ettei se hyväksy demokraattisten arvojen ja ihmisoikeusrikkomusten polkemista. 
Mielenosoittajat vaativat, että Suomen valtion on avattava silmänsä yhteistyökumppaniensa ihmisoikeusrikkomuksille. 
Kiinan olympialaisten aikaan vuonna 2008 suomalainen lehdistö vaati laajasti ihmisoikeuksien kunnioittamista Kiinassa. 
Vastaavasti kuin ympäristöasiat ovat ihmisoikeudet jokaisen puolueen asia. 
Levottomuuksien vuoksi Kiinan presidentti poistui G8 kokouksesta Italiassa. 
Samanaikaisesti Kiinan valtuuskunta solmi muun muassa Suomessa kauppoja suomalaisten yritysten kanssa. 
Toyotan Formula 1 -tallilla kaksi vuotta aikaa menestyä 
Autojätti Toyota on antanut Formula 1 -sarjassa kilpailevalle tallilleen kaksi vuotta aikaa saavuttaa menestys. 
Asiasta kertoo tallipäällikkö Tadashi Yamashina. 
Toyota on ajanut sarjassa vuodesta 2002 lähtien, mutta suurista panostuksistaan huolimatta se ei ole saavuttanut yhtään osakilpailuvoittoa. 
Kaudeksi 2007 Toyotan budjetti F1:siin oli arviolta jopa 350 miljoonaa euroa. 
−Jotta Toyota-talli vahvistuisi, on tärkeämpää parantaa organisaatiomme tasoa yleisesti ottaen kuin tukeutua yhden ihmisen pätevyyteen. 
Minun työni on hyödyntää resurssejamme tämän saavuttamiseksi. 
Minulle on annettu kaksi vuotta aikaa. 
Työskentelemme sen eteen, että todistamme kykymme kaudella 2008, Yamashina kertoi Toyotan vuosiraportissa. 
Halonen Irlantiin 
Tasavallan presidentti Tarja Halonen matkustaa tänään valtiovierailulle Irlantiin. 
Nelipäiväisen vierailun aikana Halonen tapaa Irlannin presidentin Mary McAleesen, maan pääministerin ja muita poliitikkoja. 
Ohjelmassa on tutustuminen Boynen laaksoon ja Dublinin yliopiston tarjoama lounastilaisuus. 
Halosen seurueen mukana matkustaa työmarkkinakeskusjärjestöjen edustajia. 
Sen sijaan työministeri Tarja Cronberg (vihr.) on perunut osallistumisensa matkalle Tehyn työkiistatilanteen vuoksi. 
Hallitus käsittelee viikonlopun aikana poikkeuslakia, joka rajaisi Tehyn ilmoittamia työtaistelutoimia. 
Luotijuna törmäsi kuorma-autoon Ranskassa 
Pariisista Geneveen matkalla ollut ranskalainen TGV-luotijuna ja kuorma-auto törmäsivät toisiinsa aamulla Itä-Ranskassa lähellä Sveitsin rajaa. 
Onnettomuus tapahtui tasoristeyksessä 15 kilometriä Bourg-en-Bressen kaupungista. 
Erikoiskuljetukseen osallistuneen kuorma-auton kuljettaja sai onnettomuudessa surmansa, ja junan 200 matkustajasta 25 loukkaantui, yksi heistä vakavasti. 
Vakavasti loukkaantunut on poliisilähteiden mukaan junan kuljettaja. 
Ranskalaisten lähteiden mukaan juna suistui kiskoilta törmäyksen yhteydessä ja raahasi kuorma-autoa edellään. 
Kuitenkaan juna ei ajanut onnettomuushetkellä huippunopeuttaan eli 300 kilometriä tunnissa. 
TGV-junat ajavat toistaiseksi normaalia pikajunan nopeutta muilla rataosuuksilla kuin erityisesti nopeaa liikennettä varten suunnitelluilla aidatuilla osuuksilla, joissa ei ole tasoristeyksiä. 
Onnettomuuspaikkaa ja kyseistä rataosaa ei ollut vielä uudistettu TGV-junia varten. 
Mikael Granlund oikeustaisteluun – vastassa Oulun Kärpät 
Vasta 17-vuotias jääkiekkoilija Mikael Granlund on yhdessä asianajajansa kanssa jättänyt haastehakemuksen Oulun käräjäoikeudelle. 
Kyseessä on Granlundin ja Kärppien vuonna 2007 tekemästä sopimuksesta. 
Granlund ei katso sopimuksen täyttävän työsopimuksen tunnusmerkkejä, vaan katsoo olevansa niin sanottu ”vapaa pelaaja”. 
Tämän vuoksi hän oli oikeutettu solmimaan sopimuksen Helsingin HIFK:n kanssa. 
Granlund asuu jo Helsingissä. 
Granlund on syntynyt vuonna 1992, ja kanadalainen The Hockey News pitää häntä yhtenä maailman parhaista ikäluokkansa pelaajista. 
Eurovaalit 2009 
Suomen europarlamenttivaaleissa 2009 vaalivoittajina lisäpaikan edellisvaaleihin 2004 verrattuna saivat perussuomalaiset, vihreät ja kristilliset. 
Kaikki suurpuolueet hävisivät. 
Hallituspuolueista sekä kokoomus että keskusta menettivät yhden paikan. 
Samoin SDP ja Vasemmistoliitto menettivät yhden paikan. 
Timo Soini sai huomattavan äänimäärän, mikä antoi vaaliliiton kautta paikan myös kristillisille. 
Ilman vaaliliittoa vasemmisto olisi saanut kristillisten paikan. 
Vasemmiston kannatusta vähensi suositun meppi Esko Seppäsen poisjäänti vaaleista. 
Rkp sai mepin vain 2 795 äänivoitolla enemmän kuin vasemmisto. 
Vuonna 2004 edellisvaaleissa 94 421 ääntä riitti RKP:n edustajaan. 
Näissä vaaleissa raja oli korkeammalla 101 389 ääntä, koska paikkoja oli yksi vähemmän jaossa. 
Vaikka vaalit olivat valtakunnalliset, vaa’ankieliasemassa 2 800 ääntä olisi löytynyt mistä tahansa yksittäisestä kunnasta. 
Vertailuluvuissa vasemmiston Annika Lapintie hävisi 2 763 äänellä, sdp:n Kimmo Kiljunen 4 103 äänellä, ja kok Risto Penttilä 4 849 äänellä. 
Paikka edellytti kuitenkin siis yli 100 000 ääntä puolueelle tai vaaliliitolle. 
Äänestysaktiivisuus oli alhainen (40,3 %). 
Vaalien talouspoliittinen keskustelu oli heikkoa suhteessa ajankohtaisuuteen ja merkitykseen maailmanlaajuisessa talouskriisissä ja lamassa. 
Wikipedioiden artikkelimäärä ylitti kymmenen miljoonan 
Torstaina 27. maaliskuuta kello 00:07 UTC virallinen artikkelilaskuri kaikille Wikipedioille yhteensä ylitti uuden rajan. 
Kymmenes miljoonas artikkeli 1500-luvun englantilaisesta kultasepästä ja maalarista Nicholas Hilliardista tehtiin unkarinkieliseen Wikipediaan. 
Wikipedioita on nyt yli 250 kielellä, joista englanninkielinen on suurin. 
Porsaanreikä – jotkut saavat kaksi ääntä eurovaaleissa 
Euroopan parlamentin vaaleissa voi saada kaksi äänioikeutta, jos on kahden maan kansalainen. 
Helsingin Sanomat kirjoittaa henkilöstä, joka sai kotiinsa Ruotsissa ilmoituksen äänioikeudesta sekä Suomen että Ruotsin viranomaisilta koska hänellä on näiden kahden maan kansalaisuudet. 
Kaksoiskansalainen saa oikeuden äänestää molempien maiden kaikissa vaaleissa. 
EU:n komissio tietää tilanteen, muttei ole halunnut puuttua siihen, sanoo Suomen oikeusministeriön vaalijohtaja Arto Jääskeläinen Helsingin Sanomille. 
Jos taas esimerkiksi Suomessa asuva toisen EU-maan kansalainen olisi ilmoittautunut Suomen äänestäjärekisteriin, hän voisi äänestää Suomen vaaleissa mutta olisi menettänyt äänioikeutensa lähtömaansa vaaleissa. 
Oulun kaupunki siirtynee avoimen koodin ohjelmistoihin 
Oulun kaupunki uudistaa tietohallintonsa, ja aiemmasta toimialakohtaisesta järjestelmästä siirrytään keskitetysti koko konsernia palvelevaksi tietohallintoyksiköksi. 
Muutos tapahtuu vuoden 2008 alusta alkaen. 
Konsernin tietohallinto vahvistuu merkittävästi, sillä sinne siirtyy seitsemän tietohallinnon ammattilaista muualta konsernin toimipisteistä. 
Näin päästään entistä tehokkaampaan tilaaja–tuottaja-mallin mukaiseen toimintaan. 
Oulun kaupungin suorittaman muutoksen syyt ovat moninaiset. 
Palvelurakenteella pyritään tuottavuuden kasvattamiseen kaikilla hallinnon eri tasoilla. 
Eräänä tavoitteena on selkiyttää järjestelmien hankintaa ja toimintaa eri hallinnon aloilla. 
Oulun kaupungin tietohallintojohtajana vuoden 2008 alussa aloittava Ilari Heikkinen toteaakin: "Nykyisin olemme oravanpyörässä, jossa joudumme pahimmillaan tilaamaan tuotteet ja palvelut yhdeltä ja samalta toimittajalta, joka sanelee laadun, hinnat ja ehdot". 
Heikkisen mukaan Oulun kaupungin tuleekin asetettujen tavoitteiden mukaan siirtyä mahdollisimman nopeasti avoimen ohjelmistoarkkitehtuurin ohjelmiin. 
Lapin erämaista sopimus 
Metsähallitus, Greenpeace, Lapin liitto, Lapin ympäristökeskus, Paliskuntain yhdistys ja Saamelaiskäräjät neuvottelivat sopimuksen Keski-Lapin erämaisista vanhoista metsistä. 
Metsähallitus jättää alueet pysyvästi metsätalouskäytön ulkopuolelle. 
Metsäteollisuuden ulkomaiset asiakkaat olivat huolissaan hakkuista Lapin luonnontilaisissa metsissä. 
Greenpeace, Luonto-Liitto ja Suomen luonnonsuojeluliitto ovat neuvotelleet kahdeksasta alueesta Metsä-Lapin metsäerämailla vuodesta 2006. 
Alueet ovat luonnontilaisia ja yhtenäisiä vanhan metsän, soiden ja tunturien kokonaisuuksia. 
Luonto-Liitto pitää Metsähallituksen julkistamaa suojelupäätöstä Metsä-Lappiin merkittävänä alkuperäisluonnon suojelussa. 
Hakkuiden alaiseksi jäi yhä tuhansia hehtaareja vanhoja luonnontilaisia metsiä. 
Luonto-Liiton tavoite on, että kaikki luonnontilaiset metsät jäävät rauhaan jatkossakin. 
Luonnontilaisia metsiä on Suomessa jäljellä alle 5 %. 
Luonto-Liitto ehdottaa Metsähallitukselle täydentämään suojelupäätöstä muuallekin Suomessa, kuten Kainuuseen. 
Hakkuut vanhoissa metsissä saavat aina aikaan konfliktin. 
