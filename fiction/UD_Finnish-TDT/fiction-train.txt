Kylmä antaa minun kuolla 
Istun kylmässä lumihangessa ilman vaatteita, ilma on liian kylmää hengitettäväksi. 
Käteni suojelevat arkaa ja jäätynyttä sydäntäni, eivätkä jalkani enää herää ikuisesta roudastaan. 
Silmäni ovat ainoat, jotka vielä näkevät sen minkä routa minulta vei. 
Minä näen usvan leijuvan järven pinnasta auringon nousteessa, on kesäyö ja linnut soittavat musiikkia juuri minulle. 
Koivunlehdet havisevat ja lepattavat tuulessa ja tuulenvire tuo hetkeksi pienen lämmön takkuiseen tukkaani. 
Kaikki on vielä alussa, aamu ei ole vielä edes alkanut, ihmiset eivät ole vielä edes heränneet aloittamaan uutta arjen pyörittämää päivää. 
Mikseivät he voisivat istua tässä ja näkeä mitä minä näen, heillä olisi vielä mahdollisuus tuntea se kaikki, tuntea elämä: elämän pieni mutta vahva syke. 
Miksen minä koskaan tehnyt niin kun olin vielä elossa, kun minulla oli vielä jalat joita heilutella laiturilla, kädet joilla olisin todella koskettanut toista ihmistä ja päästänyt jonkun lähelleni. 
Miksi minun täytyi elää kylmyydessä, miksi minä en koskaan edes elänyt? 
Miksi minun vain pelkäsin, pelkäsin elämää, vaikka oikeastaan juuri se minut tappoikin. 
Tässä minä nyt istun, elintoiminnot hidastuen kokoajan. 
En tiedä miksi vielä pystyn ajattelemaan, en tiedä miksi vielä sydämeni sykkii. 
Kuitenkin toivon, että tämä pian olisi ohi - että minä pian näkisin ulapalla sen valon, joka ottaisi minut niin lämpimään syleilyynsä ja veisi kaiken tämän pahan olon pois. 
Minun oli vain aika lähteä, ei sitä kukaan edes olisi voinut estää, en edes minä itse. 
En minä halunnut hirttäytyä, viiltää tai ottaa pillereitä, mitä sitten jos joku läheinen olisi minut löytänyt. 
En edes voi kuvitella sitä tuskaa. 
Tuotan minä nytkin tuskaa, loputonta sellaista. 
En koskaan saa tätä anteeksi, enkä tule koskaan saamaankaan. 
Mutta haluaisin vain saada heidät uskomaan, ettei minulla ollut muuta mahdollisuutta. 
Vielä asunnollani ollessani siivosin sen, laitoin kerrankin kaiken aivan uuteen uskoon. 
Minä olin aina sotkuinen ihminen, kukaan ei oikeastaan edes halunnut käydä luonani. 
Mutta nyt minä imuroin, luutusin, pesin kaiken, aivan kaiken, järjestelin tavarat lähes millin tarkkuudella. 
Kaiken täytyi olla valmista sille, joka sinne seuraavan kerran saapuu. 
Ajattelin sen myös symbolina, vihdoin asiani menevät kohdilleen, joten täytyyhän kaiken materiankin olla järjestyksessä. 
Lähtiessäni katsoin ettei hella ole päällä, vilkaisin vielä kerran ikkunasta ja suljin valot. 
Hetken rappukäytävässä kävellessäni ajattelin, että entä jos minulla olisikin ollut vielä jokin keino selviytyä, jokin keino olla tuottamatta sitä suurta tuskaa juuri niille, joita eniten rakastan. 
Pysähdyin hetkeksi, mutta päätin urheasti jatkaa matkaa, se oli nyt tehtävä, kutsu oli tullut. 
Voi olla, että tämä voi olla typerimpiä tapoja lähteä maailmasta, ehkä minulle nauretaan, etten keksinyt parempaakaan kuin jäätyminen kuoliaaksi. 
Mutta jotenkin tämä sopi vain minulle, halusin että tunnen kuinka elintoimintoni hiipuvat. 
Halusin tuntea sen kuinka kuolen. 
Jos olisin hirttäytynyt, kaikki olisi ollut heti ohi. 
Mutta on aivan liian myöhäistä ajatella, en voi enää liikkua tästä, en voi muuta kuin odottaa. 
Sydän alkaa lyödä kokoajan hitaammin, hengittäminen tuntuu tuhansilta puukoilta keuhkoissani eikä silmäni näe enää mitään kaunista. 
Oikeastaan kaikki on vain mustaa, epäselvää sumua. 
Järven jää on ruman väristä, taivaalla ei näy valoa, kaikkialla on hämärää, juuri inhottavan hämärää. 
Entä jos minä en kuolekaan? 
Vihdoin sen taitaa tapahtua: valo. 
Pieni, hento valo näkyy ulapalta. 
Haluaisin korottaa käteni sitä kohti, haluaisin huutaa ja hyppelehtiä ilosta, mutta olen aivan liian kohmeessa. 
Valo lähenee ja suurenee. 
Se täyttää koko jään, metsän sen ympärillä sekä pilvet saavat päällensä kauniin juhlahunnun. 
Alan sokaistua, se on niin kirkas. 
Nyt se tapahtuu, tunnen pelkoa ja helpotusta samaan aikaan. 
Enhän tiedä, mitä toisella puolella on. 
- Minä tiesin, että jotakin on vialla! 
Onneksi muisti lempirantasi, otin mukaan vilttejä, laita nämä yllesi niin soitan ambulanssin! 
Rakas ystävä, miksi sinä teit näin, minähän rakastan sinua enemmän kuin elämää, kyllä me yhdessä selvitään, oli mikä oli. 
Älä vain kuole nyt, tappaisit minut samalla. 
Elämän peli 
Pitkään, valkoiseen kaapuun pukeutunut vanha herra kävelee kadulla huomaamattomasti muiden kulkijoiden seassa. 
Kädessään hänellä on hohtavan valkoinen, suuri kello, jonka viisarit kulkevat epänormaalin nopeasti. 
Mies laahustaa kultaisen kävelykeppinsä kanssa kohti katua, joka on täynnä lapsiperheitä, niitä niin normaalia elämää eläviä, iloisia. 
Niitä, joilla on farmariautot sekä kultainennoutaja kopissaan, lapset huutavat ja kiirettä tuntuu olevan kokoajan arjen keskellä. 
Mies ei pidä kiireestä, mies vihaa arkea ja sitä ettei kello koskaan pysähdy. 
Kadulla on normaalin näköinen tiilitalo tyhjillään, perhe kai lähtenyt lomalle jonnekin minne lapsiperheet aina menevät ja tekevät samat asiat. 
Mies kävelee taloa kohti, katsoo hetken postilaatikkoa ja näkee nimen, nyökkää lähes huomaamattomasti ja astuu nurmelle. 
Siihen tehty kivinen kulkutie jäätyy hetkeksi miehen askeleista, kuin niiden pintaan tulisi pakkasyön routaa. 
Mies saavuttaa oven, ojentaa kättänsä, mutta tuntee selässään polttavan kosketuksen. 
Hyvin tummiin pukeutunut mies, hiukset siististi vetäistynä taakse sekä hyvin asiallisen näköinen frakki päällään. 
Kaulassa roikkuu suuri pallon muotoinen koru, tai oikeastaan se ei näytä korulta vaan kiveltä, joka on vain ripustettu takin kauluksen taakse piiloon. 
Hän hymyilee, ei alaspäin, niin ettei sitä oikein voi kuvata, mutta sen kuitenkin näkee hymyksi, ilkeäksi virnistykseksi. 
Virnistys oli haaste: Musta sekä Valkoinen, on aika pelata. 
Valkoinen ei pidä ajatuksesta, mutta tietää maailmankaikkeuden säännöt, hän nostaa hattuaan ja astuu ovesta sisään. 
Talon sisällä kaikki huonekalut häviävät, seinät häviävät, tulee loputtomuus, kuin illuusio joka ei koskaan pääty. 
On kuin lasiseinät, joista ei kuitenkaan näe mitään. 
Lattia muuttuu shakkilaudaksi, jossa on suuria marmorisia ruutuja, jotka hohkavat ilmaan jotakin mitä ei oikeastaan edes pysty näkemään. 
Musta ja Valkoinen ovat nyt sisällä, talossa, jossa ratkaistaan ihmiskunnan kohtalo. 
Naapurit ovat täysin tietämättömiä, että viereisessä talossa tapahtuu jotakin mikä muuttaisi kaiken. 
Kaikki ovat turtuneita arkeen, sen pyörittämiseen sekä joka päivä toistuviin samoihin rutiineihin. 
Jonkun täytyi rikkoa ne, että ihmiset osaisivat elää, koska se taito on täysin unohtunut. 
Se on tärkein taito, mitä voi oppia ja tämä kuin puolikuollut ihmiskunta ei muista sitä, vaikka tahtoisikin. 
Pian koko katu ympäröityy mustavalkoisella usvalla, täysin läpipääsemättömällä oudolla nesteellä. 
On niin kirkasta ettei kukaan näe mitään. 
Ihmiset pysyvät taloissaan, koska valo on jopa niin kirkasta, että se polttaisi ihon. 
Kukaan ei tiedä mitä on tapahtumassa, kaikki voivat vain pidellä toisistaan kiinni ja pelätä, pelätä maailmanloppua. 
Huoneessa, jossa ihmiskunnan peli määrätään, Musta ja Valkoinen alkavat valmistautua. 
Kumpikin asettuvat omille ruuduilleen, omille taisteluasemilleen ja tuijottavat toisiaan. 
Musta ottaa kaulassa roikkuneen kiven käteensä ja osoittaa sillä ilmaa. 
Samaan aikaan Valkoinen irroittaa rannekellonsa, jonka viisarit alkavat pyöriä nopeammin kuin ihmissilmä voi havaita. 
Kiven ja kellon välille tulee säde, jonka väriä ei voi sanoa, jonka koostumusta ei voi määrittää, koska se on tullut rajan takaa. 
Sieltä mistä me kaikki olemme tulleet, sieltä minne me kaikki vielä menemme. 
Shakkilaudan ruudut alkavat hyppiä ja vaihtaa paikkaa aivan sattumanvaraisesti. 
Pian ne häviävät kuin niitä ei koskaan olisi ollutkaan. 
Musta ja Valkoinen haihtuvat keltaiseksi jauheeksi ja painuvat lattian alle. 
Huone on aivan ennallaan, talo on aivan ennallaan, kukaan ei arvaisi että jotakin olisi edes tapahtunut. 
Mustan ja Valkoisen vierailusta ei näy enää merkkejäkään, mutta perheet kadulla tärisevät vieläkin pelosta. 
He uskaltavat kuitenkin jo katsoa ulos. 
Asia tuntuu olevan kuitenkin liian suuri tajuttavaksi, joten ihmiset päättävät sen olleen pelkkää mielikuvitusta. 
Tosin mikään ei jatku ennallaan. 
Mustan ja Valkoisen pelissä ei ollut tärkeintä kuka voitti, itse asiassa kumpikaan ei voittanut. 
Hyvän ja pahan oli tarkoitus kohdata, koska niiden tasapaino oli alkanut mennä liian vinoon, kuin vanhanaikainen vaaka, joka alkoi olla vaarallisen vinossa. 
Hyvä ja paha taistelevat kokoajan, miksei minunkin huoneessa. 
Lampi 
Nuhruisessa lähikaupan ekokassissa on hetken mielijohteesta hankittu kahdeksan euron viinipullo ja aski vihreää Barclayta, muotoilluilla filttereillä, samoja, joita hänellä oli tapana polttaa. 
On oikeastaan aika osuvaa, että taivas on painanut päänsä alas, pidättää itkuaan alahuuli maata hipoen, sillä niin hänkin tekee. 
Tennareiden pohjat rahisevat asfaltin irtohiekkaa vasten tasaisessa rytmissä ja vaatteet, vaatteet ovat märkiä ympäröivän ilman ja hänen hiestään. 
Ehkä hänen ihonsa itkee, jonkin hänessä on pystyttävä siihen. 
Tie vaihtuu poluksi, saniaiset paljailla säärillä tuntuvat lähes hyväilyiltä. 
Hän puree huuliaan, saa ne näyttämään siltä kuin olisi suudellut rakastaan tunteja. 
Mutta tämä on juuri se ajatus, jota hän ei halua ajatella, eikä osaa olla ajattelematta! 
Ajatukset muuttuvat kangastuksiksi, jos on varomaton. 
Muistot naamioituvat ajatuksiksi niin, että on mahdotonta sanoa, onko hän kokenut ne. 
Hän ei voi luottaa siihen tunteeseen, joka vavisuttaa hänen kehoaan. 
Lumpeiden asuttama utuinen lampi aukeaa hänen edessään ja näky on niin tuttu, että hän aavistaa rantaviivan auringonpolttamien kivien lämmön ennen kuin koskee niitä. 
Tähän lampeen hän on hukkunut monesti. 
Raottanut huulensa, hengittänyt humuksesta sakeaa vettä vain uudelleensyntyäkseen omassa sängyssään, hiukset otsaan liimautuneina, mullan maku suussaan. 
Hetken hän kuvittelee, että voisi vaihtaa unet todellisuudeksi, mutta ajatus on niin lyhyt ja heikko, ettei se kestä. 
Hänen kätensä tärisevät ja ovat niin liukkaat, että tupakka-askin suojamuovin repäisynauha lipeää hänen sormistaan toistuvasti. 
Eikä hänen pitäisi verrata tätä turhautumisen tunnetta siihen, jota hän tuntee seistessään lähellä rakastaan, mutta hän tekee niin. 
Muistot tulevat yllättäen niin kuin ne aina tulevat ja korkealla männyn latvassa katsellut varis lennähtää kuullessaan hänestä pakenevan äänen. 
Savu kirvelee matkalla keuhkoihin, löytää tiensä puhalluksen mukana silmiinkin. 
Näiden kyyneleiden hän voi antaa laskea pitkin poskia ja keräytyä suupieliin. 
Niissä maistuu menthol ja tammitynnyrien uurteet. 
Kaleidoskooppi 
Täällä katsellaan merta ilman poislähdön haikeutta. 
Täällä soitetaan nylonkielistä kitaraa merituulessa lepattavan nuotion vieressä ja hyräillään lempeitä lauluja. 
Me puhumme kuiskaillen, tiheitä sanoja, jotka takertuvat kitalakeen. 
Kertaamme samoja sanoja painautumalla lähemmäksi toisiamme, saattaen niitä huulilta korvalehdille, suusta suuhun, kiertämällä käsivarret niskojen taakse. 
Kertoessani hänestä puhun toisinaan itsestäni. 
Puhuessani muista kerron useimmiten hänestä. 
Hän pitää karvaisista miehistä, tumman kiharan peittämästä päivettyneestä ihosta. 
Hän nukkuu aamupalan brunssiksi ja valvoo mielellään auringonlaskusta nousuun. 
Hänen espanjansa ontuu kuin juoksukilpailussa krampin saanut urheilija. 
Mutta me olemme täällä, ehkä juuri näiden syiden takia tai niistä huolimatta. 
Olemme täällä auringon, meren ja poissaolemisen vuoksi, joskus toistemme. 
Hän ei sanoisi tätä pakomatkaksi, ei vaikka lähdimme yötä vasten repulliset tavaravaa selässämme. 
Itse sanoisin matkan alkaneen jo paljon aiemmin, sanoisin tätä tarinaksi. 
Minä pidän hänestä. 
Kerroin sen toissailtana paalujen varassa seisovan laiturin alla. 
Hän naurahti, kaatoi meidät hiekkaan ja vaihtoi puheen kielenväännöksi. 
Hiekka satoi ohuena verhona hänestä ja minusta kieriessämme syvemmälle varjoon. 
Mefen karhentamat hiukset kaartuivat sormien ympärille ja rantaan saapuvan veden kohina oli vain hetkittäin hengityksen ääntä voimakkaampi. 
Heikko valo 
Heräsin vierestäsi haihtuvassa humalassa Puistolasta radanvarren asunnosta puolipukeisena kieli viipyvästä maustasi tahmeana. 
Olin nähnyt unta tulvivasta kaupungista, hiekkasäkkivalleista ja seiloripukuisista naisista. 
Sinä katsot merta kuin kahden sentin syvyistä kuralätäkköä, otsa kurtussa kengänkärkiesi kastuessa. 
Pulloposti on sinulle Alkon tilauspalvelun toimitus, viini punaista, vain punaista. 
Silti olen täällä. 
Kanssasi en ajattele ankkurinappeja enkä vesireittejä. 
Romantiikka vaatii romanssia, eikä sinun asunnossasi ole erkkereitä. 
Patjasi on raidallinen vasten poskeani ja valkoinen lakana rytyssä sormieni välissä. 
Heikossa valossa ei puhuta rakkaudesta. 
Sanat liikkuvat sormenpäissä ja ajatukset verhojen lailla avoimen ikkunan edessä. 
Reitesi lepää omieni päällä ja ihosi pinnalla oleva nukka on herkintä, mitä sinussa on. 
Tähtitorninmäki 
Kävelin ylös Tähtitorninmäkeä harvassa syyssateessa takinliepeet lepattaen. 
Sade oli kastellut maan, maa tennarit ja tennarit nostaneet kuran lahkeille. 
Ne olivat jäykät ja kylmät kuin Martta-tädin kahvikutsut. 
Niillä lusikkaleipä tarttui kitalakeen niin tiukasti, että sitä löytyi vielä päivien jälkeenkin. 
Tuuli viskasi hiukset vasemmalta oikealle ja oli hetken niin pureva, että olisin voinut kuvitella talven tulleen. 
Siinä kävellessä olin jo unohtanut, minne olin menossa. 
Aloin epäillä, etten ollut sitä koskaan tietänytkään. 
Tässä kaupungissa kävellen pääsi pidemmälle kuin usein toivoikaan. 
Laella, kiviaidan reunalla olevalla vihreällä penkillä istui keltaiseen sadetakkiin kääriytynyt nainen. 
Minua huvitti, kuinka selkeästi hän erottui, samaan tapaan kuin juuri kullatut Uspenskin katedraalin tornit iltataivasta vasten ja toisaalta sulautui yhtä sointuvasti kuin purkillinen nonparelleja toisiinsa. 
Nainen vilkaisi minua melko huolimattoman oloisesti ja sipaisi kädellään sateen kihartamat hiukset silmiltään. 
Hän oli oikeastaan melko tavallisen näköinen, ainakin siltä etäisyydeltä. 
Hänen hiuksensa olivat luultavammin astetta vaaleammat kuivana, eivät pähkinän, eivät kastanjan, mutta ehkä viime kesän oravan turkin väriset. 
Naisen iho kuulsi ja näin äkkiä katsottuna oli ohutta kuin riisipaperi. 
Mietin hetken, tuntuisiko hänen poskensa myös karhealta kuin paperi, enkä oikeastaan olisi ihmetellyt, vaikka se tuntuisikin. 
Mutta sellaista asiaa ei kysytä, lupaa koskea ihon karheutta, vaikka mieleni usein tekikin kysyä. 
Olympiaterminaalin kyljestä lähtevä laiva soitti sumutorveaan kumeasti. 
Ajattelin tahtovani nähdä sen irtautumisen, koska lähdössä on aina jotakin perin romanttista, joka tekee minut sentimentaaliseksi. 
Kävelin hiekka-aukion reunaa taipuneiden syreenien alla, enkä olisi voinut ohittaa naista kauempaa. 
Mutta minun ei olisi tarvinnut huolehtia, sillä hän ei enää nostanut katsettaan minuun, siirteli vain jalkojaan pitkin hiekkaa ja katseli sitä melko lumoutuneena. 
Laskin käteni kiviaidalle ja kuvittelin hetken tuntevani kesän lämmön. 
Vuosia aikaisemmin olin ajatellut säilöväni vuodenaikoja purkkiin kuin sieniä. 
Keräsin syksyllä märkää sammalta, lehtiä ja oksia, koristelin etiketin korukirjaimin ja puolen vuoden päästä avasin purkillisen hometta. 
Monetkaan asiat eivät säily, opin. 
Merivesi vaihteli likaisen vihreästä siniseen laivan potkureiden alla. 
Säännöllisiä pyörteitä, joiden esiintyminen oli sattumanvaraista. 
Yhtä säännöllisiä olivat nämä kävelyt lähemmäksi merta ja vasta perillä ymmärsin, miksi olin tullut. 
Automatka 
Lähdetään automatkalle, pakataan teltta ja kaksi makuupussia. 
Olin ajatellut, että rantaa pitkin pohjoiseen. 
Aivan, mutkaisia teitä, niitä juuri. 
Tämän viikon paistaa aurinko päivittäin. 
Lämpö väreilee konepellillä. 
Kyllä, otetaan vettä, otetaan kanisterillisia jäähdyttimeen. 
Ajetaan vuorotellen, Turkuun, Vaasaan, Ouluun. 
Uidaan järvissä ja meressä, yövytään mökkiteillä ja ollaan kuin viikossa olisi enemmän päiviä. 
Ajetaan taajamissa öisin hiljaisia katuja pitkin keltaisten katuvalojen alla ja tehdään muistoja, jotka peittävät alleen talven. 
Ajetaan jäämerelle asti kuulemaan tuulta ja maistamaan suolaa. 
Jos hymyilet noin, mennään minne vaan, rajan yli puhumaan toista kieltä tai idästä etelään. 
Kevät 
Tätä voisi jo kutsua kevääksi, kun lumi valuu rännejä pitkin maahan. 
On pidettävä yli metrin välimatka ajokaistaan, jottei kastuisi. 
Muistatko sinä ne kerrat, kun lahkeet olivat polviin asti märät kauppareissun jäljiltä? 
Sinä vuonna talvi taittui kevääseen herkemmin kuin ruoho tuulessa. 
Näkymä 
Tönäisen kengänkärjelläni jalkatilassa lojuvia tyhjiä pulloja ja yritän olla huomaamatta ilmaan lemahtavaa kaljan ja siiderin hajua. 
Tämä sen täytyy olla, ajattelen. 
Tämä on elämäni pohjanoteeraus. 
Istua nyt vieraan ihmisen autossa juhannusaattona poski sivuikkunaa vasten painettuna, katse jumittuneena pitkin rantaviivaa hoipertelevan parin yhteenkiedottuihin sormiiin. 
Jone ei onneksi puhu mitään, naputtaa musiikin tahdissa rattia ja on hiljaa. 
Meillä ei ole mitään yhteistä, sokeakin näkisi sen. 
Tässä on kaikessa suunnittelun maku. 
Jos olisin kysyessäsi osannut nähdä tämän niiden näkyjen sijasta, joita siinä hetkessä kuvittelin, olisin ollut tulematta. 
Ne eivät olleet hänen sormensa, jotka tapailivat omiasi tänä kesäyönä. 
Ei, niissä kuvissa oltiin kaksin ilman Jonea ja hänen veljeään. 
Hän on kiertänyt käsivartensa olkapäillesi ja sinä taivut hänen puoleensa kuin vastatuulessa. 
Luulitko sinä, että kiinnostuisin Jonesta, kiinnostuisin niin, että kävelisin hänen kanssaan teidän vierellänne? 
Ehkä niin olisi voinut tapahtua viisitoista vuotta sitten, jos hänellä olisi ollut hiekkalaatikon kiiltävin leluauto. 
Olet katsonut minua useasti, katsonut ehkä pidempään kuin kukaan muu, muttet ole nähnyt sitä. 
Jone rykäisee ja ojentaa eteeni kaljapullon. 
"Ei se paljon lohduta, mut...", hän sanoo melkein varovasti. 
Katsahdan häneen nopeasti kuin epälläkseni hänen sanojaan. 
Ei hän voi tietää, miten voisi, jos sinäkään et tiedä? 
Jone katsoo hetken silmiin, vilkaisee rannalle ja katsoo minua jälleen. 
Hänen ei tarvitse kysyä, eikä minun selittää. 
Tartun pulloon ja puristan leukojani tiukemmin yhteen, jotten purskahtaisi. 
Talvi pitkä kuin odotus 
Lumentulo ei ota loppuakseen. 
Ikkunan takana velloo tuulen riepottelema valkoinen seinä. 
Se sopii hyvin. 
Peittäköön kaiken, peittäköön jokaisen auton, haudatkoon talot savupiippuja myöten! 
En tahdo istua keittiön ikkunassa nenä kiinni kylmassä lasissa odottamassa sinua. 
Satakoon niin paljon, että tiet peittyvät kulkukelvottomiksi. 
Olet saapumatta lumen vuoksi, et minun. 
Et siksi, ettet haluaisi nähdä. 
Kiskon verhot ikkunan eteen yhdellä raivokkaalla liikkeellä. 
Katulampun oranssi valo tunkee niidenkin läpi kuin ilkkuen. 
Mitään ei voi peittää, miltään ei voi sulkea silmiään. 
Verhoissa on safariteema, kangastuksenomaisia norsuja ja keltaisia ruohotuppaita. 
Miksi katsoessani niitä, näen vain tyhjän lumisen jalkakäytävän, sen, jota pitkin sinä et saavu? 
Honduras 
Q matkustaa maailman ympäri. 
Hänellä ei ole mukanaan karttaa, ei minkään maan paikallista valuuttaa ja kahden ja puolen kielen taito. 
Repussaan hän kantaa kolmen päivän ajaksi vaatteita, muutamia hygieniatuotteita ja askin tupakkaa. 
Passi on hänen housujensa etutaskussa, valokopio siitä sähköpostissa. 
Ennen sekin oli repussa, mutta menetettyään puhelimensa ja soittimensa (sen, jonka hän oli matkaansa varten hankkinut), hän kasvoi varovaisemmaksi. 
Q naurahtaa miettiessään kotiin jäänyttä ystäväänsä, joka ei varmastikaan ymmärtäisi, miten hän saattoi alkujaan olla liian huoleton. 
Q ei suuremmin välittänyt tavaroistaan. 
Ei, sen sijaan hän etsi kokemuksia, etsi niitä merien ja mantereiden päästä. 
Kun hän joskus palaisi kotiinsa, Q:lla olisi mukanaan ehkä puolet reppunsa sisällöstä, mutta hänen ihonsa tuoksuisi vielä auringolta. 
Hänen suunsa pulppuaisi tarinoita kaikista niistä asioista, joita hän olisi matkallaan nähnyt. 
Ystävä kuuntelisi ja olisi luultavammin kateellinen, niin Q ajatteli siinä käyvän. 
Tänään Q katseli merta hostellinsa ikkunasta. 
Täällä vesi oli kirkkaampaa, niin selkeää, että Q saattoi nähdä sen alaisen maailman vielä pitkällä rannasta. 
Meri vyöryi pärskien vasten laiturin puisia paaluja. 
Oli vielä aikaista, kaupunki lepäsi niin hiljaa, että meren kohina oli voimakas. 
Q sulki silmänsä ja kuunteli. 
Miten hän osaisi kertoa, että sama kohina tuntui hänen suonissaan? 
Miten hän selittäisi, että hengitti samaan tahtiin sen kanssa? 
Näin kuin ajattelee, ei oikeastaan palaa koskaan, Q tiesi. 
Niin hän oli ajatellut lähtiessään. 
Q ei kertonut siitä kenellekään, ei hiiskunut sanaakaan. 
Koti voisi olla missä vain, niin hän oli miettinyt ja miettii edelleen. 
Miettii Ehkä voimakkaammin nyt, kun kaikki on mahdollista. 
Bangkok 
Peku kääntyy selälleen, kiskoo peitteen laittialta ja katselee matalaa, epätasaista kattoa. 
Seinää kiipeää hämähäkki, tai niin hän kuvittelee näkevänsä. 
On pimeää, muttei hiljaista. 
Hyönteisiä, niitä täällä piisaa. 
Jatkuva surina ei ota loppuakseen, eikä Peku osaa tottua siihen kahden viikonkaan jälkeen. 
Toisinaan hyönteisten ääniin sekoittuu saalistavan linnun kimeä sirpitys, joka muistuttaa häntä kotona olevan herästyskellon äänestä. 
Miettiessään tätä hän odottaa tuntevansa koti-ikävää, mutta tunne ei koskaan tule. 
Peku ei oikeastaan tunne mitään ajatellessaan ystäviään, vanhempiaan tai miestään. 
Tämä on ensimmäinen kerta kuin Peku ajattelee häntä lähtönsä jälkeen. 
Hän muistaa miehen leveän rintakehän, olkapäiden lihakset käsiensä alla, muistaa partaveden hennon tuoksun. 
Sen, jonka Peku oli miehelleen jouluna ostanut. 
Mies odottaa Pekua kotona, istuu usein puhelimen vieressä ja tahtoo soittaa. 
Vain kuullakseen Pekun äänen, sekin auttaisi ikävään, hän vakuuttelee itselleen. 
Mutta Peku on kieltänyt soittamasta, eikä mies tahdo suututtaa häntä. 
Sitä paitsi Pekun puhelin on luultavasti kiinni. 
Joten hän odottaa, vielä viikko ja Peku olisi jälleen kotona. 
Mies voisi herätä aamuisin katselemaan häntä ja tuntemaan itsensä onnekkaaksi. 
Miten mies voisikaan tietää, ettei Pekulla enää edes ole puhelintaan? 
Se oli ensimmäinen asia, josta Peku hankkiutui eroon jättämällä sen melko huolimattomasti Bangkokin lentokentän kahvilan pöydälle. 
Hän ei tarvitse sitä siellä, minne on menossa, missä se sitten onkaan. 
Peku ei tarvitse mantereen takaisesta elämästään mitään, sillä kaksi viikkoa sitten Helsinki-Vantaalla lentokoneen pyörien irrotessa kiitoradasta, Peku jätti sen taakseen. 
Eikä hän palaa, ei odottavan miehensä vuoksi, ei kenenkään. 
Marginaali 
Hän istuu yksiönsä vihreällä kierrätyssohvalla ja muistelee menneitä aikoja. 
Aikaa, jolloin hän vielä kulki ruutuhousuissa kädet puuskassa näyttäen vihaisemmalta kuin olikaan. 
Eikä hän oikeastaan koskaan ollut vihainen. 
Paitsi silloin kerran viidennellä luokalla, kun se tolvana Jussi vei hänen matematiikan vihkonsa, juuri sen, johon hän oli kirjoittanut marginaalit täyteen ajatuksiaan, ja luki sitä ääneen völitunnilla punaisen ulkorakennuksen kulmalla. 
Silloin hän oli vihainen, suorastaan kihisi raivosta. 
Se oli yksi monista tilanteista, joissa hän olisi voinut paljastua. 
Jussi olisi saattanut kääntää sivulle kaksikymmentäseitsemän ja lukea Bicin sinisellä mustekynällä oikeaan yläkulmaan tuherretun lauseen. 
Mutta Jussi oli, kuten sanottu, tolvana, eikä siksi onnistunut kuin lukemaan kaksi ensimmäistä sivua ennen välituntivalvojan ilmaantumista. 
Luokallinen poikia sai siis tietää hänen lempijäätelönsä, joukon bussiaikatauluja sekä kasan epämääräisiä piirustuksia. 
Oli miten oli, se oli viimeinen kerta, jolloin hän jätti vihkonsa vahtimatta. 
Tapahtuman muisteleminen ei naurata häntä vieläkään. 
Sen sijaan hän tuntee osan siitä paljastumisen pelosta luissaan, nostaa viltin harteilleen ja puhaltaa jäähtyneeseen teekuppiin tavan vuoksi. 
Palasin, kaipasitko minua? 
syyskuu 17, 2010 
Kellot tikittävät eri tahtiin, tik-tiki-tiki-tikiti-tik. 
Huoneen ilma ei ole tarpeeksi viileää. 
Vieressä kuuluisi olla käsivarsi tai edes selkä, mutta ei, se on taas missälieneejossain ylitöissä. 
Ehkä. 
Kaisa on tässä ja pysyy. 
Kun uni ei tule, ei saa jäädä aloilleen. 
Aikaa ei saa hukata tyhjäkäyntiin, on toimittava järkevästi. 
Voisi lukea loppuun kesällä aloitetun venäläisen klassikon. 
Voisi ottaa lämpimän suihkun. 
Voisi keittää kuumaa maitoa niin kukaan ei oikeasti ikinä paitsi sarjakuvissa. 
Voisi tarkistaa onko kello yhtään enemmän kuin äsken, 4.28, 4.29, 4.32. 
Jos vieressä olisi selkä, sitä voisi hivellä hiljaa ja sitten vähän vaativammin, kunnes joku kääntyisi ja hyväilisi yön aamuksi, mutta ei. 
Makuuhuoneen katossa on 30 lautaa ja tilkkupeitossa 256 tilkkua, niistä jokaisen Kaisa on joskus itse siihen ommellut. 
Patjan pitäisi olla mukava, mutta se on liian leveä. 
Joskus siinä nukuttiin poikittain ja vinoittain ja yhdessä mykkyrässä kaikki, Kaisa nukkui kevyesti ja heräsi usein, haaveili kokonaisista öistä. 
Lattia on kulma, sängyn vieressä pitäisi olla villasukat. 
On vain yksi, miksi? 
Jalat ovat raskaat, mutta kulkevat, ympyrää, kahdeksikkoa. 
Suuresta makuuhuoneesta muihin huoneisiin, taas takaisin. 
Jossain nurkassa se väijyy, uni, se on vain saatava kiinni. 
Kylpyhuoneen lattiassa on lattialämmitys, liian kuumalla. 
Lavuaarin kulmalla on viisi hammasharjaa, mukit eri paria, kuusi purkkia erilaisia puhdistusaineita kasvoille, yksi loppuun puristettu tuubi kasvovoidetta. 
Pitäisi muistaa sitäkin ostaa. 
Lääkekaapin ovi on jäänyt raolleen edellisestä yöstä. 
Kaisa ei enää osaa laskea kuinka mones viallinen yö tämä on. 
Terveyskeskuksessa ne sanoivat ensin, että kyllä se ohi menee. 
Puhu ystäville. 
Mitä sinulla nyt voisi hätänä olla, vakavasti, terveellä nuorella ihmisellä? 
Hengitä syvään, tuuleta kunnolla. 
Tee jotain fyysisesti rankkaa alkuillasta. 
Sänky pitää pyhittää unelle ja rakastelulle. 
Mille? 
Kolmannella käynnillä ne antoivat jo jotain pillereitä ja sanoivat, että terapiaan saattaisi päästä syksyllä. 
Tänä yönä Kaisa etsii purkin esiin lääkekaapin pohjalta ja lukee taas tekstin sen kyljestä. 
Moottoriajoneuvojen kuljettamista ja tarkkuutta vaativien käyttöä kehotetaan välttämään, myös aamulla. 
Joskus lääkkeen käytön jälkeen tai seuraavana aamuna herätessä voi ilmetä huimausta tai päänsärkyä tai ihottumaa tai vatsavaivoja tai äärimmäisen harvinaisissa tapauksissa vaurioituneita maksoja. 
Niin, nykyiset nukahtamislääkkeet ovat aivan vaarattomia, eivätkä aiheuta lainkaan riippuvuutta. 
Ajatella kuinka edistyneitä me olemme. 
Vain pieni nielaisu veden kanssa, ja kaikki on paremmin, yksilöstä tulee helposti yhteiskunnan toimiva pieni osanen taas. 
Kaisa pyörittelee pilleripurkkia käsissään, taas, muttei avaa sitä. 
Pahinta olisi, jos ottaisi pillerin, eikä uni tulisi sittenkään. 
Myrkyt arveluttavat muutenkin, kemikaalit, ruuassa vedessä ilmassa. 
Sanovat etteivät ruumiit edes mätäne kunnolla nykyisin. 
Viisainta on piilottaa pillerit takaisin lääkekaapin perille. 
Sillä jospa tämä vielä tästä muutenkin. 
Lasten huoneiden ovilla Kaisa jää kuuntelemaan. 
Hengittävätkö ne? 
Kyllä, kevyesti, leijuvat aina vain etäämmäs. 
Tarvitsevatko ne jotain? 
Eivät. 
Joinain öinä ne vieläkin näkevät painajaisia ja hiipivät viereen ja niitä pitää lohdutella. 
Kaisa odottaa, jos niin kävisi nytkin, mutta turhaan. 
Lasten unissa pelastetaan tähtijärjestelmiä ja tapetaan örkkejä ja varastellaan autoja, muttei pelätä. 
Hirviöt on tehty selätettäviksi. 
Kaisa ei ymmärrä miten niistä tuollaisia oikein tuli, vahvoja. 
Pitäisikö niistä olla jotenkin erityisen huolissaan juuri siksi? 
Miten sitä enää jaksaa? 
Keittiössä seinäkello on pysähtynyt. 
Kaisa keittää kuin keittääkin maitoa, hellalle yli, tietysti. 
Ei niin että siitä mitään apua olisi. 
Maitolammikkoon ei tee mieli koskea. 
Se jää renkaaksi keittolevylle, kovettuu pahanhajuiseksi tahraksi. 
Aamua lapsia yököttää. 
Kaisa lykkää tahran pyyhkimistä tänään ja huomenna ja niin pitkään kuin mahdollista. 
Sotkua sotkun päälle, mitä väliä. 
Likaisia astioita, roskia viemättä, pyykit pitkin poikin. 
Mitä väliä. 
Kuka tätä ikinä näkee paitsi me? 
Joskus sotku olisi ollut häpeä. 
Piilotetut pullot, itse lakaistu lattia. 
Ulos leikkimään viedyt pikkusisarukset, etteivät ne vain kuulisi. 
Verhojen sulkeminen etteivät ulkopuoliset näkisi. 
Kun Kaisa kasvoi täysi-ikäiseksi, hän vannoi, että ikinä ei ainakaan sitä, ei ikinä. 
Sinä olet argentiinalainen tango jos tahdot niin 
syyskuu 13, 2010 
Saunan oven takaa kuuluu rakastelun ääniä, tai kivun. 
Hävyttömät. 
Harmaa tyttö seisoo paikallaan ovensuussa, oman vuoron piti alkaa jo. 
Harmaa tyttö seisoo ja kuuntelee, ja toivoo, ettei ovea avata. 
Sisällä nainen huutaa ääneen. 
Askeleet lähestyvät ovea. 
Harmaa tyttö tassuttelee poispäin, takaperin, turvaan. 
Vartin päästä tyttö hiipii takaisin. 
Sauna on tyhjä. 
Listassa edellisenä näkyy seinänaapurin sukunimi. 
Niin, pitihän se arvata, että se on se mies. 
Se mies polttaa aina pihalla tupakkaa, selkä Harmaan tytön ikkunaan päin. 
Se on pitkä mies. 
Se puhaltelee savusta renkaita silloinkin kun se on yksin, hyräilee hiljaa. 
Sillä ei ole takkia päällä edes talvipakkasella. 
Sen kasvoja Harmaa tyttö ei ole nähnyt vielä koskaan. 
Kun eihän hän tietenkään sitä miestä varsinaisesti katso verhojen raosta. 
Postipoika tiputtaa välillä sen miehen kirjeitä Harmaan tytön laatikkoon. 
Ne ovat oikeita kirjeitä, eivät laskuja joukkokirjeitä mainoksia niin kuin Harmaan tytön oma posti. 
Osoite on kirjoitettu käsin ja postimerkit ovat vieraita. 
Niissä tuoksuu vieraan maan tupakka ja hajuvesi, jokin etäinen ja arjesta eroava. 
Ei Harmaa tyttö niitä sentään avaa, vaan palauttaa kiltisti paikalleen oikeaan laatikkoon. 
Öisin seinän takaa kuuluu outoja. 
Unissaan Harmaa tyttö tietää mitä siellä soitetaan. 
Joskus se on zydecoa, joskus bengaa, joskus buleriasia. 
Aamulla Harmaa tyttö ei enää tunnista kappaleita, eikä toki haluakaan tunnistaa. 
Rytmi siinä on aina. 
Se hiipii sisään Harmaan tytön asuntoon ilmastointikanavaa pitkin ja asettuu taloksi. 
Unet muuttavat muotoaan. 
Tyttö näkee tähdet katon läpi. 
Vuodevaatteet alkavat kasvaa pitkää heinää. 
Pitää murista ja maiskutella. 
Aamulla tyttö herää kuumissaan ja kärttyisenä, lakanat tahmeina pitkin lattioita. 
Viikon tyttö odottaa, on levoton, sotkee lakanoita. 
Viikon tyttö melkein nukkuu työpaikalla, vaikkei sitä kukaan ehdi huomatakaan. 
Viikon tyttö toivoo, että se loppuu itsestään, ilman, että asiasta on tarvis huomauttaa. 
Rytmitajua tytöllä ei koskaan ole ollut. 
Tanssimiseen tarvitaan vakaammat jalat, liikkuvampi lantio. 
Tytölle musiikki on huolellisesti harjoitettua klassista musiikkia, jonkun toisen soittamaa, lahjakkaamman. 
Tytölle musiikki on jotain säntillistä ja kurissa pidettyä. 
Rytmitajua tytöllä ei koskaan ole ollut myöskään toisten ihmisten kanssa. 
Se sanoo liian paljon tai liian vähän, keskeyttää, lörpöttelee, vaikenee väärällä hetkellä. 
Ei jotenkin vain osaa olla luonteva. 
Tyttöys on ehkä ongelma jo yksinään. 
Ikänsä puolesta Harmaa tyttö voisi olla jo nainenkin, jos vain uskaltaisi. 
Tytöksi kaikki häntä kuitenkin sanovat selän takana. 
Jotenkin sille kaikelle kiltteydelle ja miellyttämisen halulle on vain niin vaikea laittaa aikuisen nimilappua. 
Se istuu aina polvet päällekkäin, mukautuu, siivoaa toisten jäljet. 
Ei sitä oikein osaa muuta kuin tytötellä, silloin harvoin kun sen olemassaolo huomataan. 
Viikon lopulta huomataan sentään vähän, töissä. 
Tyttö tekee virheitä, myöhästelee, unohtuu ajatuksiinsa. 
Unenpuute tekee tunnollisestakin vähitellen hyödyttömän. 
Esimies huomaa ja huomauttaa, että ei, tämä ei voi jatkua. 
Ei, ei voikaan, tyttö lupaa. 
Siksi siis ollaan tässä. 
Perjantaiyönä tyttö odottaa, kunnes rytmi alkaa jälleen sykkiä, pukeutuu ja kävelee naapurirappuun. 
Hän soittaa ovikelloa ensi varovasti ja sitten melkein lyö sitä. 
Ovi avataan viivytellen. 
Kasvokkain naapuri näyttää vielä pidemmältä. 
Sen iho on tummempi kuin Harmaan tytön, muttei oikeasti musta eikä ruskeakaan. 
Tuolle värille on oma sanansa, tyttö miettii, muttei ihan tavoita sitä. 
Sillä on parta ajamatta, muttei varmasti vahingossa. 
”Tuo musiikki. 
Voisitko hiljentää sitä vähän.” 
Mies vastaa jollain kielellä, jossa on paljon soinnillisia s-kirjaimia. 
Tyttö yrittää englanniksi, sitten espanjaksi ja jopa ruotsiksi. 
Mies vain hymyilee niin että kulmahampaat näkyvät. 
”Khoaahish”, se sanoo, ehkä, tai jotain sinne päin. 
Ja sitten se vetää harmaan tytön lähelleen. 
Se ei ole mikään kunnon suudelma muttei oikein puremakaan. 
Se ei ole tarpeeksi pelkkää seksiä muttei missään nimessä rakastelua. 
Se on kosteaa ja terävää ja pehmeää, hapuilevaa ja määrätietoista. 
Se kestää tuntikausia ja on ohi niin nopeasti, ettei tyttö ehdi tajuta mitä oikeastaan tapahtui. 
Koti on siellä missä sinäkin olet 
kesäkuu 12, 2010 
Jan on joka yö tunteja poissa, mutta Pääsky ei huomaa sitä koskaan. 
Jan tahtoisi oikeastaan jo tulla huomatuksi, jäädä kiinni. 
Hän iskee tahallaan oven kiinni perässään liian kovaa. 
Hän heittää palatessaan avaimet eteisen pöydälle, riisuu kengät vasta makuuhuoneessa. 
Pääsky ei havahdu. 
Pääsky ei avaa silmiään, ei vaadi selitystä, käpertyy vain tiukemmin Ikean peiton alle ja ynähtää unissaan. 
Aina sillä on kylmä. 
Lakanat ovat eri paria ja liukuneet pois paikoiltaan. 
Ne kaipaisivat jo kai pesuakin, taas. 
Tai ehkä ne ovat jotenkin väärän kokoiset alun perinkin tähän sänkyyn, tähän huoneeseen, tähän asuntoon. 
Jan nykii peittoa paremmin Pääskysen päälle ja itsensä päälle, asettuu paikoilleen muutamaksi tunniksi ennen kellonsoittoa. 
Paras aika lähteä ulos on ennen auringonnousua. 
Yökerhoissa on vielä elämää ja keskustan taksitolpilla, mutta lähiöt nukkuvat. 
On liian aikaista herätä työpäivää varten. 
Pikkukaduilla kaikki torkkuu. 
Ainoat vastaantulijat ovat jäniksiä ja siilejä, yhtenä yönä Jan näki ketunkin. 
Tässä kaupungissa paras suunta kulkea on pohjoinen. 
Jan etsii paikkoja, joihin on asetuttu: mauttomia puutarhatonttuja ja koristeellisia portteja, linnun muotoisia tuuliviirejä, tai lentokoneen, kivikkopuutarhoja, pihakeinuja. 
Jan miettii miten hän itse järjestäisi ne paremmin, kunnostaisi, vaalisi. 
Jan sivelisi keinun pintaan uuden maalin. 
Istuttaisi lisää lehtipuita, tammia, vaikka ne kasvavatkin hitaasti. 
Katuvalojen heijastukset leikkaavat ilmaa, osuvat lehtiin puissa ja pihoilla. 
Nyt on hyvä omenavuosi. 
Lehdet haravoidaan pian pihoilta pois. 
Niin Jankin tekisi, mutta jättäisi lehtikasan pitkäksi aikaa tontin reunalle odottamaan. 
Lapset saisivat auttaa haravoinnissa ja hypätä keskelle kahisevia värejä. 
Lapsia on mielikuvissa kolme tai kahdeksan, omia ja naapurin sekaisin. 
Janin ja Pääskysen omassa talossa ovet olisivat aina auki vieraille, sisään saisi poiketa ilmoittamatta. 
Tällaisina syysöinä puutarhassa voisi sytyttää elävän tulen kesän muistoksi, juoda lasillisen, vain yhden. 
Rakastella, kun lapset ovat menneet sisälle unilleen. 
On viileää, muttei vielä niin viileää ettei voisi. 
Siis voisi, jos. 
Viikonloppuaamuina Jan sanoo Pääskyselle, että pitäisi ostaa uusia lakanoita, ehkä uusi asuntokin, tai talo. 
”Pääsky, pääskysein, rakennettaisiin jo pesä.” 
”Höhlä. 
Ei siihen ole nyt varaa. ” 
Katsotaan ensi kuussa, katsotaan ensi vuonna. 
Jos olemme yhä täällä. 
Pääsky haluaa pitää kantamukset keveinä. 
Omaisuudesta on vain vaivaa, kun ennen pitkää pitää kuitenkin siirtyä johonkin. 
Ikean sänkykin on vähän liikaa, halvahkoa käyttötavaraa, mutta sentään ilman turhaa tunnearvoa. 
Vapaa on vain se, joka voi tarvittaessa heittää kaiken menemään. 
Tämä kaksio on ollut koti jo kolme kuukautta, tuskin tässä enää kovin pitkään pysytään. 
Väliaikaisuus on ainoa pysyvä asia. 
Janilla on vanha puhelinmuistio, jota hän koettaa edelleen pitää ajan tasalla. 
Ystävien numerot pysyvät nykyisin samoina, mutta osoitteet muuttuvat monilla. 
Oma osoite on kirjoitettu kanteen lyijykynällä. 
Siirtyminen pois on selvää, kun sopimukset päättyvät ja silpputyöt vaihtuvat toisiin. 
Aina joku on töiden välissä tai hetken freelancer tai ikuisesti jatko-opiskelija, vaihtamassa projektista seuraavaan. 
Koko sukupolvi on jatkuvassa liikkeessä. 
Liike on ainoa asia, johon on järkevää tottua. 
Miksi pitää kiinni kenestäkään, kun myöhemmin pakotetaan kuitenkin päästämään irti? 
”Kuka muka pakottaa? 
Kuka meidän elämästämme päättää, ellemme me itse sitä tee”, Jan kysyy Pääskysen selältä, sulkeutuvalta etuovelta. 
Jonnekin sillä on taas kiire. 
Tässäkin kaupungissa ilmansuunnat ovat oikeastaan ihan väärin. 
Jan ei ole vielä tottunut siihen, että kaupungissa on joki, ei järveä. 
Jos tänne olisi jäämässä, voisi ehkä totutella, mutta ensi kuussa voidaan olla jo toisaalla. 
Ihmisille puhuminen on entistä vaikeampaa. 
Pääsky puhuu kirjakieltä, niin ei tarvitse selitellä kenellekään mitään vaivaannuttavaa. 
Jan puhuu ainakin neljää murretta sekaisin eikä enää yhtään niistä sujuvasti. 
Välillä pitää oikein keskittyä siihen mitä sanoo. 
Sanat juuttuvat kiinni kitalakeen, unohtuvat ennen kuin ehtivät ulos asti. 
Ruokakaupassa leipä ei ole koskaan ihan niin kuin pitää. 
Ne väittävät sitä rieskaksi, mutteivät pistä piimää taikinaan. 
Perunat ovat väärää lajia, mansikat Espanjasta. 
Pääsky kulkee hyllyjen välissä puolijuoksua, improvisoi, poimii mukaan milloin mitäkin umpimähkään. 
Jan tekee listoja, kulkee hitaasti, vertailee. 
Pääsky lähtee kävelemään mieluiten iltapäivisin ja isossa porukassa eikä koskaan pohjoiseen, mieluummin itään ja etelään. 
Katso miten rumia taloja, kuin arkkitehtuuria Neuvostojen maasta. 
Miten joku voi täälläkin asua? 
Miksei voisi? 
Voimmehan mekin. 
Verenpisaroita 
Tulipa tällänen väli stoori kirjotettua kesken matikan tunnin, kertokaa mitä ootte mieltä ja että pitäskö tälle seurata jatkoa? :DD 
Viiva, toinen, kolmas. 
Viivoja toisensa perään. 
Pian ne vilisevät silmissä, sekoittaen näkökenttää ja mieltä. 
Karjaisen ja nousen seisomaan kovan ryminän saattelemana. 
Aika hidastuu. 
Kellon viisarit lyövät hitaammin ja lopulta pysähtyvät. 
Kaikkien päät kääntyvät minuun. 
Tuntuu kuin siihenkin menisi ikuisuus. 
Viisi, kymmenen, viisitoista, minuuteista ei voi olla varma. 
Naamani valahtaa tomaatin punaiseksi, kun veri lähtee kiertämään poskissani vinhaa vauhtia. 
Nappaan tavarat syliini ja juoksen kompuroiden ulos luokasta. 
Aika palautuu ja kello soi samalla sekunnilla, kun paiskaan luokan oven kiinni. 
Istun koulun vessassa ja tuijotan lattiaa. 
Se on täynnä mutaisia kengänjälkiä ja vessapaperin paloja. 
Noloudelle ei tule loppua. 
Eilen kompastuin ruokalassa ja heitin lautasellisen kuumaa ja hyvin haisevaa puuroa opettajan naamaan. 
Se oli kamalaa. 
Otan viimeisen palasen vessapaperia käteeni ja revin sitä pala palalta. 
Palaset leijailevat kohti lattiaa ja ääneti kasautuvat, jo ennestään suureen silppukasaan. 
Paperi loppuu. 
Katson silppukasaa. 
Pieni punainen pisara putoaa kasan keskelle. 
Kosketan etu- ja keskisormillani nenäni ja suuni väliin. 
Sormet kastuvat ja värjäytyvät punaiseksi. 
Vavahdan. 
-Taas..., kuiskauskin kaikuu vessassa. 
Kello soi, mutta en tee elettäkään. 
Veri putoaa pisara pisaralta paperi silppuun. 
Silppu värjäytyy kauniin punaiseksi taideteokseksi. 
Ajatus verestä taiteena saa minut hymyilemään ja värisemään. 
Se pelottaa, mutta samalla kiehtoo minua. 
Näen päässäni valkoisen taulun. 
Se on täynnä Verenpisaroita. 
Ensimmäinen.. 
Tässä ois mun ensimmäinen lyhyt novellini. 
Ja siis se ei tosissaan oo pitkä! 
Metsä puhuu minä vaikenen. 
Kuulen sen hiljaiset sanat korvissani. 
Ne ovat kauniit ja hennot. 
Voin sulkea silmäni ja hengittää keuhkoni täyteen raikasta neulasten tuoksua. 
Se saa kylmätväreet kulkemaan lävitseni. 
Tämä on ainoa paikka, jossa rauhoitun. 
Rakastan tätä paikkaa. 
Kuinka usein olenkaan tullut tänne rauhoittumaan. 
Voisinpa jäädä tänne ikiuisiksi ajoiksi. 
Ei tarvitsisi kuulla isän ainaista valitusta ja pikkuveljen sydäntäraastavaa itkua. 
Olisipa äitikin täällä. 
Hän pitäisi tästä paikasta. 
Voin nähdä sieluni silmin kuinka äidin musta, pitkä tukka hulmuaa tuulessa ja hän hymyilee kääntyessään katsomaan minua. 
Kuva kuitenkin katoaa ja sulautuu vihreisiin neulasiin ja lehtiin. 
Tuuli ujeltaa puiden lomasta ja saa minut hymyilemään. 
Tämä on Metsä. 
Istun suurella, harmaalla kivellä. 
Kivi on kylmä ja kostea, mutta en välitä. 
Kun suljen jälleen silmäni voin kuulla metsän hennot sanat. 
En ymmärrä niitä, mutta ne ovat kauniit. 
Hymyilen. 
Täällä minä voin vain kuunnella. 
Muualla en kuule. 
En pysty kuuntelemaan. 
En kuule isän ja pikkuveljen ikävää äitiä kohtaan. 
Tai sitten en vain halua kuulla sitä. 
En myöskään kuule kavereitani tai opettajaani. 
En vain kuule ketään. 
Silloin minä olen äänessä. 
Olen puhunut kokoajan, siitä lähtien kuin äiti kuoli. 
En kai vain halua kuulla muiden ongelmia. 
Mutta täällä, metsä puhuu ja minä vaikenen. 
Aurinko alkaa laskea ja saa ilman viilenemään. 
On aika lähteä. 
Tiedät kuitenkin yhtä hyvin kuin minä, että palaan tänne vielä. 
En ehkä huomenna tai ylihuomenna, mutta palaan kuitenkin. 
Palaan kuuntelemaan sinua. 
Entä sitten 
Oli jengi ja se oli yhtä kaikki. 
Juan, Hernandes, Pablo, Lisa, Mayerly, Javes. 
Kaikki. 
Kesä oli jo alkanut ja se olisi paras kesä ikinä. 
Tiesin joka solullani, että nämä ovat niitä viikkoja, joita muistellaan syksyllä, nauretaan porukalla, herkutellaan yksityiskohdilla. 
Odotin keskikesän bileitä ja vatsanpohjassani kupli. 
Syksyllä alkaisi opiskelut, mutta nyt niille saattoi haistattaa pitkät. 
Syksyä ei ole, on vain nyt. 
Meillä oli ruoat, viiniä läjäpäin, joillakin kukkaa. 
Koko jengi kasassa, varmaan kaksi- tai kolmekymmentä mimmiä ja kundia. 
Isot bileet rannalla, aamuun asti. 
Musiikkia, lisää ihmisiä. 
Ihastusta, kesää, kuiskailua pusikoissa. 
Aallot sekoittuvat hälinään ja musiikkiin, kaikki on musiikkia, humalluttavaa, iloista, kyyneltensekaista. 
Kuulen sen juhlan äänen, pystyn haistamaan ne tuoksut, tuntemaan sen humalan, kesästä ja kaikesta. 
Me ollaan vielä nuoria. 
Me voidaan tehdä mitä vaan ja se todella on mitä vaan. 
Ilta tummuu, tuoksuu mereltä ja nuotiolta. 
Miten selität Espanjan kesäillan sille, joka ei sitä tiedä? 
Et mitenkään. 
Mennään porukalla rantaa kohti, voitaisiin mennä alikulkusillankin kautta, mutta siitä tulisi mutkaa, eikä meillä ole aikaa, me ollaan tässä just nyt ja aikaa on vähän, vaikka me tuhlataankin sitä yleensä kuin lottovoittajat. 
Junarata tuoksuu. 
Puulle, metallille, kuselle. 
Odotetaan, että tavarajuna kolkuttaa menemään, päästään ylittämään rata. 
Radan takana biitsi, biitsillä bileet. 
Juhlien ääni kuuluu jo. 
Nyt päästään, nyt. 
Kiivetään verkkoaidan yli ja lähdetään porukalla juoksemaan raiteiden yli 
Sitten 
Ikävä uutinen 
Luen siitä facebookista ja ajattelen sen olevan huono vitsi. 
Joo muutamissa sekunneissa ymmärrän, ettei niin huonoa vitsiä voi olla olemassa ja alan itkeä. 
Seuraavana päivänä Mies kysyy, onko se totta ja vastaan kylmästi ja välinpitämättömästi kuin vastaisin siihen, sataako ulkona oikeasti, että kyllä, kyllä se on totta ja ei, en tiedä miksi. 
Kolmantena päivänä äiti soittaa kertoakseen asiasta. 
Sanon, että tiedän jo, mutta kysyn kuitenkin tarkennusta. 
Ja äiti kertoo. 
Keskustelumme kuulostaa samalta, kuin jos keskustelisimme siitä, miksi veljeni ei ostanutkaan maitoa, vaikka lupasi: 
- Hänen piti tehdä joku koulutehtävä ja ollessaan lähdössä hän ei löytänytkään auton avaimia. 
Lopulta kun hän ymmärsi lähteä pyörällä, kauppa oli jo kiinni. 
- Okei. 
No niin käy joskus. 
- Minä kävin sitten Siwassa ja ostin appelsiinimehua. 
Sinähän joit sitä aika paljon viime keväänä? 
- Joo, hyvä juttu. 
Mutta asia, josta puhumme ei todellakaan ole maidon unohtaminen. 
Ei, kyseessä on kokonainen elämä. 
Siitä huolimatta unohdan äidin ja keskustelun melkein tunniksi: tapaan kotini edessä vanhan ystävän ja rupattelen hänen kanssaan mukavia, hänen kaverinsa tarjoaa omenan ja rouskuttelen sitä kiivetessäni rappusia ylös, valmistan itselleni täydellisen aterian ja nautin sen kynttilänvalossa, rakastan päivällä ostamaani uutta levyä ja ajattelen päiväni olevan täydellinen. 
Kunnes biisissä tulee kohta: syyskärpäset oli lihavia ja kun yksi niistä laskeutui vierelleni mietin kuinka naurettavan helppoa olisi saada se pois päiviltä ja minä jään ajattelemaan miten helppoa todella on tappaa hyönteinen, miten naurettavan mitättömänä monet meistä ihmisistä pitävät hyönteisen tappamista. 
Enkä voi olla ajattelematta, onko olemassa jokin, joka tappaa ihmisiä yhtä lailla huvikseen kuin hyönteisiä. 
Ja silloin vasta silloin ensimmäisen kerran kunnolla silloin ymmärrän, että ihminen on kuollut. 
Että taas yksi minun tuntemani ihminen on kuollut. 
Että nimeni on laitettu addressiin, koska olin kyseisen ihmisen kanssa paljon tekemisissä viime keväänä. 
Ja silloin minä ensimmäistä kertaa kunnolla näen hänet silmissäni. 
Näen tilanteen, jossa hän ojentaa minulle pillimehun komerostaan tai kertoo, miten hän on ajatellut ensi syksyn järjestää. 
Kuulen hänen äänensä korvissani, kun hän soittaa minulle tavoitellessaan veljeäni. 
Enkä voi uskoa, ettei häntä enää ole. 
Että hänellä on hautajaiset. 
Että äiti menee sinne. 
Eikä minulle jää muuta kuin itkeminen, jota harva edes ymmärtää. 
Suru, jonka muut ohittavat huulien mutristamisella ja lauseella "eihän se voi olla kuollut!". 
Ja minä itken ja sammutan ärsyttävän cd-soittimen (lähinnä siksi, etten halua ihanan levyn alkavan kuulostaa hänen kuolemaltaan) ja haen keittiöstä paperia niistääkseni. 
Ja katson itseäni peilistä. 
Enkä minä yllätyksekseni näytä maailman surkeimmalta olennolta, en punasilmäiseltä surkeudelta. 
Vaan minä näytän vain ja ainoastaan hyvin nuorelta ja suloiselta tytöltä, jonka silmistä valuu pyöreitä ja tasaisia kyyneleitä. 
Enkä voi olla hymyilemättä peilikuvalleni. 
Enkä voi olla hymyilemättä kun näen itseni hymyilevänä. 
Enkä voi olla olematta onnellinen, kun tiedän muidenkin surevien joskus hymyilevän ensimmäistä kertaa tai tuntevansa sen hyvän tunteen, kun pitkän itkemisen jälkeen ensimmäisen kerran naurahtaa. 
Tajunnanvirtaa alkoholista 
Istun sohvan nurkassa jotenkin ulkopuolisena osaamatta päättää tunteako itseni säälittäväksi vai muita älykkäämmäksi. 
Välillä minusta tuntuu, että olen ainoa, joka ei ole hyväksynyt kohtaloaan alkoholille elämänsä perustavana pikkukaupungin tyypillisenä asukkaana, välillä taas vajoan epätoivoon, koska en saata keksiä vaihtoehtoista identiteettiä itselleni. 
Jos minä en pidä kaljanjuonnista pahalta haisevassa olohuoneessa, mistä minä sitten pidän. 
Olen tyypillisin vaikea ihminen. 
En mä halua tehdä tätä, mutta ei mulla ole parempiakaan ideoita. 
Miksei mulla ole? 
Kesäsuunnitelmat kuulostavat samaan aikaan odottamisen arvoisilta huippujutuilta ja ahdistavilta ylipitkiltä kosteilta bileiltä. 
Piristyn saatuani puoli mukillista kitkerää, mustaa kahvia. 
Se on niin pahaa, että joudun huuhtelemaan suuni oluella lopettaakseni naaman vääntelyn ja saadakseni kauhun uurteet pois silmistäni. 
Kofeiini kuitenkin piristää. 
Jaksan lähteä baariin tarkkailemaan ympäristöäni. 
Siellä ulkopuolisuuteni jatkuu ja korostuu, mutta pidän siitä: pidän roolistani tarkkailijana. 
Fantani maistuu paremmalta kuin vastapuristettu tuoremehu ja nautiskelen juomaani melkein ylemmyydentuntoisena. 
Parhaimmat yllään ja meikattuna harvoin baarissa nähtävät naiset vaikuttavat typeriltä. 
Minkä vuoksi he pynttäytyvät voidakseen kiskoa siideriä kantakapakassa keski-ikäisten juoppojen, vasta juomaluvan saaneiden pikkulasten ja alkoholisoituvien nuorten aikuisten joukossa? 
Tunnen melkein ylpeyttä olohousuistani ja hupparistani. 
Olen vain ohikulkumatkalla sanomassa hyvät yöt kavereille ennen kotiin painumistani. 
Olenko minä se väärin pukeutunut? 
Vai voiko tosiaan pitää paikkansa, että minun neljäs olohuoneeni, jonne tulen arki-iltana juomaan teetä ja pelaamaan lautapelejä kavereiden kanssa, on jollekin laittautumisen, aloittelun ja jatkojen väliin jäävä bilepaikka? 
Uskomatonta. 
En sentään asu täällä enää kauaa. 
Vain niin monta viikkoa, että ehdin rakentaa itselleni epärealistista maailmankuvaa, joka todennäköisesti tulee musertumaan, kun opiskelemaan muuttaessani tajuan elämän olevan kaikkialla samanlaista: tylsää tai alkoholipitoista. 
(Sillä vaikka minulla olikin baarissa erinomaisen limsani äärellä mukavaa, se ei sulje pois tylsää alkuiltaa ja yksinäistä seuraavaa aamua, kun olutta nauttinut Mies ei ollutkaan tullut yöksi meille.) 
Talovahtina ties kuinka monennetta kertaa 
Olen ollut tylsä, käyttäytynyt kuin keski-ikäinen nainen. 
Aivan kuin olisin liian vanha nuorten rientoihin ja valvomiseen. 
Ehkä minä olenkin. 
Ei kiinnosta maksaa viittätoista euroa sisäänpääsystä, viittä euroa oluesta, kymmentä euroa taksista ja kymmentä euroa niistä kurkkupastilleista ja nenäliinoista, jotka joudun ostamaan palellutettuani itseni taksijonossa, jossa saa odottaa aina vähintään puolitoista tuntia. 
Niin se meni tänäkin viikonloppuna. 
Veli kertoi viettäneensä yhteensä kolme tuntia taksia odottaen ja se oli ihan perseestä. 
Onneksi minä olin kotona nukkumassa. 
Oli meillä sentään vieraita. 
Ensimmäisenä iltana kävin saunassa ihmisten parveillessa keittiössäni ja palasin yöpuvussa ja ala-asteelta peräisin olevassa fleece-hupparissa. 
Kolmanenta iltana olin vähän freesimpi oloasussani, mutta hiuksia en ollut jaksanut harjata päiväsaunan jälkeen. 
Siitä huolimatta joku kysyi, olenko lähdössä baariin! 
(Jos jotain jäi hämäämään toisen illan puuttuminen, silloin kukaan ei kiinnittänyt huomiota asuuni, koska pelasin vain tietokoneella ja katsoin elokuvaa omassa rauhassani.) 
Kolmen päivän viikonloppu on ehdottomasti liian pitkä. 
Olisin hyvin pärjännyt alkoholitta, mutta totta kai joku ilmestyi meille sunnuntaina laivatuliaisten kanssa ja sanoi, että juokaa kaikki vaan pois. 
Pakkohan sitä on maistaa, kun ilmaiseksi saa herkkulikööriä tai juomasekoitusta. 
Ja yllätysyllätys muutaman tunnin päästä olin ajatunut parisuhdekriisiin typerän vänkäämiseni ansiosta. 
Olin jo varma, että eroamme, mutta muutamien hermosavujen jälkeen Mies palasi takaisin sänkyyni. 
Siinä vaiheessa olin jo nukahtanut, mutta tajusin sen aamulla. 
Yritin varovaisesti kietoa käteni hänen ympärilleen, mutta vastaanotto oli jotenkin nihkeä. 
Luovuin jo toivosta ja kännyin selkä päin, kunnes lupaava käsi taputti minua olkapäästä ja käännyttyäni jälleen näin kutsuvan kainalopaikan vain minua varten. 
Kovin kauaa en kyllä nauttinut sovinnosta, sillä Mies oli kuuma, untuvapeittoni oli kuuma, enkä minä ollut enää väsynyt. 
Niinpä tulin kuljeskelemaan alakertaan ja kauhistelemaan sotkua, joka ei edes ole mikään massiivinen. 
Vähän pulloja siellä täällä, muutamia lautapelejä pöydillä, popkorneja lattialla ja tiskipöytä täynnä laseja. 
Olisin niin ollut tyytyväinen, jos olisin saanut kahdenkeskisen viikonlopun Miehen kanssa ja olisimme voineet huolettomasti palata lapsuuteen ja pelata Playstationia (ykköstä, tietenkin) ja tietokonepelejä, pyöriä lumessa koiran kanssa ja syödä liikaa herkkuja. 
Iltaisin olisimme voineet käyttäytyä kuin seurustelevan nuorenparin kuuluu: katsoa elokuvia sylikkäin ja siirtyä aikaisin vuoteeseen, jossa ei olisi tarvinnut tippaakaan välittää natisevasta sängystä tai narisevasta lattiasta. 
Mutta ei niin ei. 
Toiveistani täyttyi ainoastaan muutama puolikas: sain liian lyhyen hetken harrastaa huoletonta seksiä, sain yksinäni katsoa elokuvan, sain veljen seurassa keittiön pöydän ääressä syödä liikaa jäätelöä ja kinuskikastiketta ja sain aamupostia hakiessani temmeltää vähän lumessa koiran kanssa. 
Mutta on tässä päivää vielä jäljellä, jopa kymmenen tuntia rauhaisaa aikaa, ennen kuin talon emäntä ja siivellä elävä maajussi (hän ei tee tämän talo hyväksi yhtään mitään, minkä takia voisin edes harkita kutsuvani häntä isännäksi) palaavat. 
Talovahtina 
Kaikki isot pyyhkeet olivat pyykkikorissa, pesukoneessa tai kuivaustelineellä märkinä. 
Minulla olisi ollut yksi kerran käytetty pyyhe huoneessani, mutta yläkertaan oli liian pitkä matka ja olin jo ehtinyt riisua vaatteeni. 
Kuivasin itseni käsipyyhkeeseen. 
Se oli todella riittävä. 
Ihmettelin, mikseivät ihmiset aina kuivaa itseään käsipyyhkeisiin. 
On suorastaan tuhlausta käyttää valtavaa pyyhettä, josta yli puolet jää hyödyntämättä. 
Ainoa hyvä puoli isoissa pyyhkeissä on, että ne ympärillä voi kuljeskella ympäri taloa, vaikka ei nauttisikaan ylhäisestä yksinäisyydestä (kuin minä sinä päivänä). 
Tietenkin iso pyyhe on myös rannalla aika ehdoton, mutta rantapyyhkeet ovatkin ihan omaa luokkaansa. 
Niiden on hyvä olla valtavia ja ohuita ja niissä on hyvä olla joku värikäs kuva, että omansa löytää helposti, jos on vaikka käynyt uimassa. 
Kuivasin siis itseni käsipyyhkeeseen, löysin onnekseni kodinhoitohuoneesta puhtaat ja silitetyt alushousut ja kävelin onnellisena kuivana huoneeseeni ilman turhaa suurta pyyhettä. 
(Olisin tietenkin voinut kävellä alastikin, mutta matkalla pitää ohittaa kadulle antava ikkuna ja olisi ollut kiusallista katsoa alasti jotain viatonta ohikulkijaa silmiin.) 
Täytyy myöntää, että huoneeseeni päästyä kiedoin kerran käytetyn pyyhkeen pitkiin hiuksiini ja peitin puhtaan varteni kylpytakilla, mutta jos olisin lyhythiuksinen ja kiireinen, olisin voinut aivan hyvin vain pyyhkäistä hiukseni kuivaksi (käsipyyhkeeseen) ja pukeutua samantien. 
Mutta asiaan. 
Elämässäni on tärkeämpääkin kuin käsipyyhkeet ja rantapyyhkeet. 
Nimittäin saamattomuus. 
Useita kertoja viikossa, jopa päivässä, olen ajatellut, että tästä kirjoitan ja tämän muistan varmasti, mutta tietokoneen ääressä inspiraationi katoaa ja huomaankin kirjoittelevani turhia viestejä samoille typerille foorumeille. 
Olen siitä pahoillani. 
Vielä enemmän alemmuudentuntoiseksi minut on saanut liiallinen Bukowskin lukeminen. 
Likainen vanha lihava juoppo Henry Chinaski Bukowskin yhdessä loistavassa romaanissa on kaikin tavoin mies, jota minun kuuluisi katsoa nenä nyrpistyneenä ja jonka naisia minun kuuluisi pitää hulluina, mutta jostain syystä hän saa minut tuntemaan itseni saamattomaksi ja säälittäväksi. 
Että niin rappioitunut ja alkoholisoitunut elämänpakenija voi saada elätettyä itsensä runoillaan ja luennoillaan, mutta minä, näennäisesti pirteä ja selväjärkinen, en saa mitään aikaiseksi. 
En saa istutettua itseäni pöydän ääreen kirjoittamaan, enkä varmasti pystyisi kesken metsään eksymisen kaivamaan taskustani muistikirjaa ja kirjoittamaan runoa naisten vaikeudesta ja iloista. 
Tietenkin Chinaski on fiktiivinen henkilö ja tietenkin Bukowskin on täytynyt kirjoittaa hänen saavan jostain rahaa, mutta hän voisi aivan hyvin olla todellinen, eikä siksi ole väärin verrata itseäni häneen. 
Eilen halusin vielä ryypätä, koska jokainen lukemani "viini" sana sai minut muistelemaan suloista punaista nestettä, mutta tänään minusta on alkanut tuntua, kuin kaikki Chinaskin juoma alkoholi vaikuttaisi minussakin ja saisi minutkin kärsimään kroonista krapulaa. 
Hyvä on, liioittelen vähän: minulle riittäisi murto-osa kaikesta Chinaskin juomasta viinasta; jos joisin yhtenäkin iltana yhtä paljon kuin hän, olisi vatsahuuhtelussa ja teholla alkoholimyrkytyksestä. 
Mutta mahani on tosissaan. 
Se ei pidä ajatuksesta, että kaataisin siihen punaviiniä tai jonkun iloisen drinkin. 
Se ei myöskään himoitse Chinaskin nauttimia pähkinävoi-banaani-voileipiä. 
Ajatuskin saa sen myllertämään. 
Ehkä kuitenkin juon huomenna. 
Minulle on luvattu ilmaista ilolientä lähtöni kunniaksi: ensi viikolla lähden tutustumaan maailmaan! 
Haluaisin kulkea oman taloni omalla nurmikollani paljain varpain 
Näytän pikkutytöltä, jonka ei vielä tarvitse käyttää rintaliivejä. 
Jos minulla ei olisi mekkoa, pitkiä hiuksia ja lapsellisia tyttömäisiä kasvoja, kuka tahansa voisi luulla minua mieheksi. 
Ihmeellistä, että pari vuotta sitten rakastin tasaista tunnusmerkitöntä (pääsykoekirjojen kieli tunkee vahingossakin sanastooni) rintakehääni, mutta nyt toivoisin edes yhden ihmisen kiinnittävän huomiota siihen, ettei minulla ole rintaliivejä. 
Eikä sillä tavalla, kun isoäiti kommentoi nähtyään minut kokeilemassa vanhojentanssipukua, että kyllä jotku liivit sais olla, koska mekossa on turhaa tilaa. 
Ei, vaan sillä tavalla, että miehet katsovat perääni kuin teinipojat teinileffoissa. 
En minä kyllä oikeastaan sitä kaipaa. 
Kaipaan omaa kotia. 
Vaikka sitä pientä mummomökkiä kilometrin päässä kotoa. 
Pieni vihreä rakennus, jossa ei voi monta huonetta olla, suihkukin siellä on varmaan joku naurettavan pieni komero vessanpöntön vieressä. 
Mutta se olisi talo. 
Ei mikään typerä kerrostaluyksiö paperiseinineen. 
Siinä olisi piha, ulkorakennus, leikkimökki ja puita! 
Jos saisin viikonlopuksi joukon ihmisiä raivaamaan turhat puskat, ruman saniaismaan ja portin peittävän kuusivanhuksen, pihaan mahtuisi jopa kohtalaisen kokoinen nurmikko ja kaunis pikkuruinen kukkamaa. 
Paljon suurempi kuin rivitaloasunnon etu- ja takapiha yhteensä, jopa suurempi kuin kotikatuni pienpihaisimmilla omakotitaloilla. 
Maalaisin talon vihreisiin seiniin sateenkaaren. 
Ja laivan. 
Tai joku piirustustaitoinen saisi piirtää laivan. 
Sellaisen yksinkertaistetun purjeveneen. 
Tekisin mitä vain saadakseni soman pikku talon, jonka seiniin on maalattu purjevene aaloissa ja sateenkaari. 
Mutta ei minulla ole aikaa muuttaa uuteen taloon. 
Ei aikaa olla siellä. 
Hädin tuskin ehdin asua nykyisissäkään kahdessa ja puolessa kodissani (joskin puoli on harhaanjohtava käsite: oikeasti nukun siellä miltei eniten, mutta virallisesti olen siellä vain vieraana). 
Ja haluaisin toki vierailla useammin mummulassa ja Skip-bo-kodissani. 
Kavereitakin tulisi nähdä. 
Tarina vanhuksesta ja pienestä linnusta 
Varmuudella niskalenkistään yön ylle nousi aurinko liki pilvettömälle taivaalle itsevarmuutta uhkuen. 
Se iski kamaraan lisää löylyä ja näki, kuinka puut sekä kasvit nousivat nuupaltaan jälleen tervehtimään tätä, eikä ollut voinut olla tuntematta hienoista omahyväisyyttä omasta toimenkuvastaan kaikkeudessa. 
Tämän todella oli kaikki valta. 
Halutessaan aurinko pystyi tuhoamaan tai palauttamaan elinvoiman mille tahansa organismille mitä ovelimmalla ja yksinkertaisimmalla tavalla. 
Toisinaan aurinko teki sitä huvikseen ja silkkaa tylsistymistään, mutta enimmäkseen rangaistakseen pahantekijöitä sekä niitä, jotka olivat jostain syystä astuneet sen tielle. 
Pahansisuinen aurinko ei suinkaan ollut, omapäinen kylläkin, ainakin näin tämä itse tuumi. 
Yhtä jalkaa auringon kanssa ylös kampeutui pienessä kylässä jossain keskellä Karibiaa vanha mies. 
Tämä ei ollut juuri puheväleissä auringon kanssa, kukapa täysjärkinen olisi, mutta piti keltaista lämmintä palloa ystävänään. 
Tämä ystävyys oli verrattain nuori, vasta kaksikymmentäviisi vuotta vanha, ensimmäinen solmittu ystävyyssuhde uudessa maassa. 
Mies itse ynnäili uuden muutoksen suhteestaan aurinkoon johtuneen kahdesta syystä. 
Ensinnäkin hän oli nuori ja toisekseen aurinko ilkkui hänelle enimmän osan vuodesta kotimaan kamaralla, piiloutui milloin minnekin pilvien taakse tai kieltäytyi osan aikaa edes näyttäytymästä. 
Pian muuton jälkeen tilanne muuttui. 
Auringolla tuntui olevan rennompi asenne kaikkeuteen, ja vanhus, joskin ensin empiväinen, hyväksyi lopulta täysin uuden ystävänsä olevan pysyvää sorttia – pysyvämpää kuin entisen kotimaansa takakireät ja tuuliset työpaikat. 
Tismalleen aamusäteiden nuollessa hellästi pihamaan puunrunkoja asetti vanha mies oikean jalan sukan perään oikean jalan kengän, vasemman jalan sukan perään vasemman jalan kengän, kampasi hopeanharmaat hiuksensa oikeanpuoleiseen jakaukseen ja asetti ylleen flanellipaitansa, mutta jätti napit auki, sillä tiesi auringon pian kiusoittelevan tätä helteellään, mikäli paita jostain syystä olisi pysynyt napitettuna. 
Mies oli niin iäkäs, että totisesti tiesi narut joita vedellä sekä luonnon että ihmistenkin suhteen. 
Hän oli valmis uuteen päivään tuttuine rutiineineen, tunsi lempeän lämpimän tuulenvireen rinnassaan ja olisi kiittänyt aurinkoa verbaalisesti, jos olisi ollut vähäjärkisempi. 
Vanhus askelsi ulos järvelle, kuten päivittäin hänellä oli tapana. 
Mies tapasi myös pysähtyä ohikulkumatkallaan viereisen majatalon terassille tarkistamaan, oliko uusia asukkaita talossa. 
Jos oli, kysyi tämä heiltä, osaisivatko he pelata biljardia. 
Mikäli vastaus olisi myöntyvä, vanhus ja vieras sovittivat kellonajan ottelulle, joka oli yleensä vasta auringon laskeuduttua. 
Käytäntö siksi, ettei vanha mies ei juuri hikoilemisesta piitannut, ja biljardissa jos jossakin hiki norui pitkin vanhusta auringon alla alati. 
Tänään kuitenkaan ei uusia asukkaita ollut ilmaantunut, niitä tippui tähän vuodenaikaan harvakseen. 
Mies kohautti olkiaan ja jatkoi kulkuaan. 
Sisimmässään vanhus tiesi, ettei vieraita tulisi ennen kesäkuuta, mutta ei tarkistaminen koskaan pahaa tehnyt. 
Päästyään järvelle vanha mies katseli vuoroin järveä ja vuoroin aurinkoa päin. 
Hän piti eritoten mieluisana tarkkailla sitä, kuinka kalat kävivät purskauttamassa ilmakuplan vedenpintaan, sekä sitä, miten vesi lainehti tämän seurauksena hetken muodostaen loitontuvan ympyrän, ja kuinka osuessaan auringon heijastukseen kajo lainehti hetken mukana ensin kiivaasti, mutta lopulta lauhkeasti. 
Laineet muistuttivat vanhusta ihmisen elämänkulusta. 
Tiettömänä synnytään, kiivaasti tietä etsitään eikä löydetä ja kun lopulta hoksataan se, lauhdutaan. 
Don't worry, be happy oli vanhuksen motto ollut viimeiset vuosikymmenet ja yksinkertaisuudessaan tämä ilahdutti miestä. 
Älä murehdi. 
Ole onnellinen. 
Katseltuaan kyllikseen mies alkoi tehdä lähtöä, joskaan ei koskaan kiireessä. 
Hänen vanhat säärensä olivat ajan saatossa hapertuneet tilaan, jossa yksikin väärä liike aiheuttaisi joko mustelman tai pahimmassa tapauksessa ikävän murtuman jalkaan. 
Vanhus kääntyi hitaasti akselinsa ympäri, tepasteli pitkin rantaa ja iskeytyi päivittäiseen tapaansa ruokalaan syömään päivällistä. 
Ruokalassa hän tapasi eksyä muiden ihmisten kansoittamaan pöytään juttelemaan heille. 
Tämä oli ennemminkin käytännön sanelemaa, pienessä ravintolassa oli vain yksi suuri ruokapöytä, mutta mies piti tällaisesta. 
Vanhus kertoili saman tarinan päivästä toiseen aina vain uudestaan; kuinka pohjoisessa oli kylmä, siellä asuu vaimo mutta vanhus itse on täällä, ja kuinka pohjoisen ystävät paiskovat luurin kiinni kun tämä kertoilee auringon olevan hänelle suopea. 
Loppukaneetiksi mies heitti oman mottonsa, kampesi itsensä pöydästä ja tyytyväisenä hyräillen tepasteli ylämäkeä takaisin majaansa. 
Niin kului vanhuksen elämä lämpimässä ilmanalassa yhtä jalkaa auringon kanssa. 
Täsmällisesti kuin ystävänsä toteutti mies päivittäin tehtävänsä kylässä: askelsi majatalon kautta järvelle, ruokalaan ja takaisin majaan. 
Tuon tuosta miehen moton kuullessaan ihmiset herkesivät hymyyn. 
”Kuinka osuvaa”, he totesivat, ”miten tasapainoinen vanha mies!” 
Vanhus oli pidetty tässä kylässä, mutta yksikään ei tiennyt, että miehen luonteesta oli kiittäminen vanhuksen pitkäikäisintä ystävää. 
Eräänä aurinkoisena aamupäivänä mies huomasi jotain perin yllättävää järvenselällä. 
Hieman auringon alapuolella, mutta selkeästi vedenpinnan yläpuolella liikkui musta piste. 
Se kaarteli horjahdellen puolelta toiselle, teki yllättäviä syöksyjä, nousi taas ylemmäs ja horjahteli jälleen. 
Piste suureni suurenemistaan ja lopulta vanhus sai vanhoilla silmillään selkoa, mistä oli kyse. 
Järvenselkää pitkin taivalsi lintu, erikoisen näköinen otus. 
Pieni lintu horjahteli, kaarteli ja lopulta saapui rantaan, yritti istahtaa kaiteelle, mutta pyörtyi ja rojahti puolen metrin matkan asfalttiin. 
Linnulla oli paksu harmaa höyhenpeite, kiivaasti tykyttävä rinta sekä nappisilmät, jotka nyt rellottivat kiinni. 
Vanhus mittaili lintua vaan ei tunnistanut lajia, ei niitä täällä siinnyt. 
Mies tuuppasi hellästi kengänkärjellään lintua, joka virkosi ja alkoi räpytellä siipiään vimmatusti, joskin tuloksetta. 
Tästä vanhus päätteli linnun olevan varsin nuori, vanha lintu ei räpyttelisi niin kiivaasti. 
Vanha mies tarkkaili hetken eläintä, joka tuntui virkoavan edelleen, muttei tuntunut osaavan enää lentää. 
Lentämisen sijaan pieni lintu alkoi pomppia kehää. 
"Eiköhän se tuosta tokene", tuumi mies itsekseen ja jatkoi matkaa kohti ruokalaa. 
Siellä mies kertasi elämäänsä, kuten ennenkin, ja kaikki hymyilivät hänelle. 
Tepastellessaan ylös kohti kotitaloaan mies havaitsi takanaan ajoittaista räpyttelyä ja vimmattua pomppimista. 
Pieni lintu oli seurannut häntä ensin ruokalaan ja lopulta mäennyppylälle. 
Linnuilla on varsin etevä aisti vaaratilanteisiin eikä tästä syystä tämä ollut tohtinut asettua näytille ruokalassa, ties vaikka olisi joutunut soppakattilaan ja miehen suuhun saakka. 
Kuitenkin nyt lintu oli ottanut suunnan vanhuksesta, johon tämä intuitiivisesti tunsi luottoa. 
Se pysähtyi kun vanhus huomasi tämän, katsoi miestä kilpaa ja kuin alleviivatakseen heikkoa oloaan räpytteli siipiään vähän väliä kykenemättä lentämään. 
Mikäli vanha mies olisi uskonut linnuille puhumiseen, olisi hän passittanut verbaalisesti tämän matkoihinsa. 
Hän pidättäytyi kuitenkin avaamasta suutaan, sillä tiesi, etteivät eläimet pysty ymmärtämään ihmisten kieltä, lukuun ottamatta ehdollistettuja, kotijalostettuja lemmikkejä. 
Mies oli ehtinyt siihen ikään, että ymmärsi ihmisen tai eläimen seuraamisen tarkoittavan hänen kohdallaan ainoastaan sitä, että tämä tarvitsi jotain häneltä: joko ruokaa, yösijan tai vihkisormuksen. 
Toisaalta matkaseura aina kävi kyseeseen, joten hetken lintua taas tuijoteltuaan mies kääntyi kannoillaan kohti kotitaloaan, eikä pahoitellut sen enempää kuullessaan räpyttelyn ja pomppimisen jatkuvan taustalla. 
Aurinko laski jo hiljalleen mailleen vanhuksen avatessa kotitalonsa ovea pienellä avaimella, joka roikkui hänellä narun päästä kaulassa. 
Pieni lintu oli seurata miestä sisälle saakka, mutta mies veti tähän rajan, siirsi hennosti kengänkärjellään lintua syrjemmäksi kynnykseltä ja pisti oven kiinni. 
Tyytyväisenä päivänsä antiin mies otti ensin oikean jalan kenkänsä jalastaan, sitten oikean sukkansa, vasemman jalan kengän ja vasemman sukkansa, riisui housut ja paidan yltään ja kävi maate. 
Aamuaurinko kurkkasi miehen ikkunasta sisään tervehtiäkseen vanhusta. 
Mies vastasi tervehdykseen vaatettamalla itsensä ja tepasteli ulos. 
Ulkoterassilla vanhus kuitenkin pysäytti liikkeensä, joskin hallitusti murtumien pelossa. 
Jotain perin epätavanomaista oli tarttunut vanhan miehen oikeaan silmäkulmaan. 
Pieni lintu nökötti varjossa ja nähtyään vanhuksen oli alkanut vimmatusti räpytellä siipiään, pomppia ja pyöriä kehää. 
Toiveloma 
Kaksi viikkoa heinäkuusta, tästä sovittiin puolison kanssa jo alkuvuodesta. 
Viisaana miehenä olin katsastellut lomakohdetarjouksia jo joulun alla, löytänyt, ehdottanut, intoillut ja lopulta sopeutunut kompromissiin. 
Varannut rantahotellin kaikkine herkkuineen, ostanut kaksi punaista havajipaitaa. 
Itselleni ja pojalleni. 
Tyttölapselle ja puolisolle uimarenkaat. 
Ei puoliso ole hääppöinen uimari. 
Hän on kertonut lapsuudestaan sen verran, että polski lastenaltaassa vielä yläasteella. 
Tosin en minä jää sen kehnommaksi, armeijan altaassa olin laskea alleni, kun en erottanut enää varpaanpäilläni pohjaa. 
Poikani ja tyttäreni ovat vesipetoja, mistä lie geeninsä perineet. 
Meille tuli esite. 
Siinä laihat naiset ja muskelimiehet nauttivat pillillä oranssia juomaa uima-altaan luona ja ovat iloisia. 
Ne näyttävät keskustelevan keskenään. 
Keskustelevat iltariennoista, veden lämpötiloista, yläkerran huoneen asukkaan omituisesta tavasta tilata ruoka osoittamalla ruokalistaa tehden samalla hotkintaeleitä. 
Toisessa kuvassa lapset pärskivät vettä toistensa päälle nauraen. 
Jos meillä tapahtuisi vastaavanlainen episodi, poika ja tyttö olisivat toistensa kurkussa kiinni heti. 
Näytin esitettä puolisolle. 
”Käy kuntosalilla”, hän vastasi. 
Vaikka vinkkasi silmää sanoessaan, jäi minuun pieni pato. 
Olisi tehnyt mieli vastata vaikka mitä, mutta suljin suuni sekä esitteen ja käännyin lasteni puoleen. 
Ne repivät esitteen. 
Niin läheni matka, kuluivat kevätkuukaudet. 
Minä laskin päiviä. 
Vuodenkiertoa ei hevin huomannut siinä odottaessa. 
Puhumattakaan lasten kasvusta. 
Tyttölapsen syntymäpäivä meni siinä sivussa. 
Ostin puolihuolimattomasti hänelle pehmopupun. 
Tämä täytti kymmenen, ei juuri arvostanut elettäni, irrotti pupulta pään ja marssi mielenosoituksellisesti huoneeseensa kuuntelemaan reggaeta. 
Tiesi, etten reggaeta arvosta, kuunteli silti. 
Menin istumaan pihakeinuun, en kehdannut äristä, olihan sentään syntymäpäivä. 
Neuloin pupulle pään takaisin. 
Suvivirsi raikasi, minä lauloin palkeitteni pohjista. 
Puolisoni ei, hän ei juuri virrestä piittaa. 
Minä olen alkanut näiden yhteisten vuosien varrella ihmetellä, mistä hän oikein sitten pitää. 
Olen saanut kasaan jonkinlaisen listauksen. 
Hän pitää rusinoista, kuorettomista nakeista, pianoista, hiuksistani (ehkä), kukkien kastelemisesta, hyvinä päivinä töistään, karttapallosta, lapsistaan, koivuista, lämpimästä vedestä, maksalaatikosta, antiikkisista kynttilänjaloista, keltaisesta ja pihlajakaramelleista. 
Hän ei pidä suvivirrestä, navastani (ehkä), rusinoista sekoitettuna maksalaatikkoon, sinisestä, banjosta, keskuslukitsemattomista autoista, uimisesta (ei osaa), huonoina päivinä töistään, tuikkukynttilöistä, hyytelöistä, matoista, puuvillasta, kuiskaamisesta, siileistä, sateen äänistä kuivaan asfalttiin, tasakatoista ja reggaesta. 
Minäkään en pidä siitä, liittomme on vahva. 
Tuli heinäkuu ja lähdön hetki. 
Puolisoni ajoi autoa lentokentälle, joskin vastentahtoisesti. 
Meillä on vanha auto, jossa ei ole keskuslukitusta. 
Olisin ajanut itse, mutta nenäni valui räkää. 
Sitä sattuu toisinaan, tulva on lyhytkestoinen, mutta valtaisa. 
Lapsemme räpelsivät kännyköitään terminaalissa, minä niistin ja puolisoani tympi keskuslukitsemattomuus. 
Sanoi: ”olisimme tämänkin matkan hinnalla saaneet käsirahan keskuslukitukseen”. 
Nyt minä vastasin vähän rumasti: ”Kuntosali ja keskuslukitus, voitko kerrankin olla pienentämättä miehuuttani.” 
Puolisoni kimpaantui ja meni yksin kahvilaan ostamaan rusinoita. 
Jäimme lasten kanssa kolmestaan. 
Kysyin heiltä, olihan uimarenkaat mukana. 
Ei ollut. 
Kimpaannuin itsekin, mutta tiesin jättää mainitsematta rumasti. 
En halunnut pilata sentään lasten päivää. 
En, vaikka toinen niistä kuunteli reggaeta ja toinen luki Stephen Kingiä, vaikka tiesi, ettei minun mielestäni se ollut soveliasta luettavaa kahdeksanvuotiaalle. 
Lentokoneessa tyynnyin ja lepyttelin puolisoani, joka on hankalasti tyynnyteltävää sorttia. 
Siinä menikin useampi tunti. 
Lapset keskittyivät katsomaan perhe-elokuvaa, jota lepytysyritysten välissä silmäilin itsekin. 
Siinä elokuvassa lapsista tuli aikuisia ja aikuisista lapsia. 
Perheen isä leikki traktorilla ja äiti barbeilla. 
Lapset kävivät töissä ja pistivät vanhempansa arestiin. 
Elokuva loppui opetukseen. 
Lapsista tuli taas lapsia ja aikuisista aikuisia, mutta vasta kommelluksen jälkeen, jossa mitattiin perheen kokonaiskestävyys. 
Minä ostin puolisolleni kahvia, unohdin maidon, mutta sain anteeksi. 
Aikaerosta ei hevillä toivuttu. 
Kello kuusi paikallista saavuimme hotelliimme, puoli seitsemän päät tuhisivat tyynyjä vasten. 
Mutta minkälainen huone. 
Pehmeät sängyt, tervetuliaisrommipullo pöydällä. 
Minibaari, jossa puolisoni riemuksi rusinoita. 
Iso peili, iso kylpyhuone, pieni pöytäjakkara (mutta sitäkin mukavampi ja sympaattisempi), sinapinkeltaiset seinät puolisoni silmäniloksi, ylimääräisiä avainkortteja, kookas parveke, vihreä kokolattiamatto, puhelin, huonepalveluoptio vaikka keskellä yötä, sohva, ilmastointi, näkymä merelle, espanjan tuudittava papatus vaimeana kahtatoista kerrosta alempana, taulutelevisio taivaskanavineen, ruskea vaatekaappi ja jättimäinen kattokruunu. 
Heräsin aamuyöllä tutkimaan kaikkea tätä ja perhettäni. 
Vanhempi lapsistani oli kääntynyt vatsalleen ja kuorsaili, vaikka julkisesti kieltääkin tämän. 
Tytöt eivät kuorsaa. 
Minä tiedän totuuden: perheessämme on kaksi tapausta, väite kumotaan joka yö. 
Nuorempi käytti havajipaitaansa unikaverina. 
Rypistyy vielä. 
Puin omani päälle, otin avainkorttini, suorin hissiin ja matkasin kaksitoista kerrosta alaspäin niin, että vatsasta otti. 
Uusi-Seelanti 
Uudessa-Seelannissa asuu rapiat neljä miljoonaa ihmistä. 
Maa koostuu kahdesta pääsaaresta, joista molemmat kumartavat Australiaan päin kuin rengit. 
Maan suurimpaan kaupunkiin on ryhmittynyt kolmannes väestöstä, ja muutenkin kansa toimii kuten mikä tahansa länsimainen markkinatalous. 
Joskin tässä suhteessa lienee osuvampaa verrata valtakuntaa siihen ujoon serkkuun, joka jokaisessa sukujuhlassa mielellään ei nosta itsestään metakkaa ja joutuu myös hintelyytensä vuoksi aina istumaan nurkkapöydässä. 
Uusi-Seelanti on alueellisesti varsin maanjäristysherkkä. 
Sen saa tämä serkku tämän tästä tuta, nurkkapöydän alle on usein usutettu pikkulapsia leikkimään. 
Ja jos lapset saavat päähänsä remeltää niin, että pöytä keikahtaa, on serkun keraamiselle astialle pinoamat kakut ja limpparit vaarassa kokea romahduksen. 
Olen lukenut, että seuraavan viidenkymmenen vuoden aikana Uudessa-Seelannissa tapahtuu samanlainen tai massiivisempi järistys kuin syyskuussa 2010 oli. 
Järkeenkäypää. 
Olen myöskin lukenut, että järistyksiä on vuositasolla kymmenenkin tuhatta. 
Se on aika monta, joskaan kaikkia ei edes koirat tunnista. 
Eteläsaari, joka on harvempaan asuttua, on järistyspotentiaaliltaan aktiivisempaa, mutta maan ollessa suhteellisen pieni ja ohkainen tutinan kyllä tuntee – puhumattakaan mahdollisesta jälkitsunamista. 
Kuvailtavissa: natiainen heittelee vesi-ilmapalloja nurkkapöytään, osuu jos osuu. 
Eliniänodotteeni on laskentatavoista riippuen 82. 
Potentiaalista kohkausaikaa on tästä jäljellä viisikymmentäyksi. 
Lähtiessäni Uuteen-Seelantiin, elän ikään kuin jatkoajalla yhden vuoden – olettaen, että viidenkymmenen vuoden sisään rytisee. 
Olen tehnyt jo matkasuunnitelmat. 
Kun pääsen maahan, olen kolmekymmentäkaksi, elinaikaa viisikymmentä. 
Uudella-Seelannin valtiolla vastaava odote on neljäkymmentäyhdeksän. 
Otan mukaan viimeisimmät ennusteet siitä, mihin tai miten minun kannattaisi sijoittua. 
Majoitun ensin Aucklandiin mukanani matkalaukku, rahaa, varattu majapaikka ja vasta orastava kiinnostus lammastalouteen. 
Pohjoisin kolkka siksikin, ettei minun tarvitsisi huolestua kukkeimmalla iälläni niinkään järistysten vaara-asteesta. 
Ytimessä ei olla ja lisäksi kaupunki on maan suurin. 
Se on hyvä piste aloittaa, ikään kuin pehmeä laskeutuminen. 
Riskitön se ei suinkaan ole, hyvä niinkin. 
Yksikerroksinen on majapaikkani vielä nuorella iällä, korkeammalle en mieli vielä tähdätä. 
Teen työtä jos huvittaa. 
Ennen pitkää on huvitettava. 
Työttä olen kiertolainen, eikä minulla ole aikomus pyöriä maassa pelkällä vierailijapassilla. 
Menen maan mukana. 
Jos virta minun yli vie, viekööt. 
Olen osa neljän miljoonan nurkkapöytää. 
Asteittain etenen kohti Pohjoissaaren eteläkärkeä, ehkä teen mutkan Wellingtonissa. 
Muutan kaksikerroksiseen taloon, olen ehkä neljänkymmenen. 
Minulla saattaa olla lapsi, joka puhuu suomea, ehkä englantia, ehkä maoria. 
Selitän lapselleni, ettei minulla ole mitään aikomusta jäädä aloilleni sitä mukaa, mitä enemmän vanhenen. 
Patistan lapseni reppureissaamaan heti kun mahdollista. 
Tämä maa on odottaville tehty. 
Tulevat sukupolvet eivät odota. 
Orastukseni lammastalouteen kasvaa. 
Viidenkymmenen iässä siirryn kohti Eteläsaarta. 
Mahdollinen lapseni on jo aikuinen ja ymmärtää motiivini kapinaikänsä jälkeen. 
Jossain vaiheessa lapsi olisi uhonnut muuttavansa Suomeen. 
Että siitäs saisin. 
Minä olisin ohittanut uhkailut olankohautuksella. 
Siitä vain. 
Se maa tulee kestämään yli vielä sinunkin elinaikasi. 
On se Eurooppa sen verran verkkainen liikkeiltään. 
Strategiani muuttuu Eteläsaarella. 
Sen sijaan, että olisin aktiivinen toimija (hommaisin lapsia tai töitä tai mitä tahansa, mille olisi kansantalouden silmissä hyötyä), alan odottaa. 
Muutan korkeimpaan taloon, jonka saarelta löydän. 
Ehkä Christchurch. 
Ehkä Invercargill. 
Katson päivittäin korkeimmasta talosta ulos ja odotan. 
Merinäköala on oltava, ei odotuksessa olisi muuten mitään mieltä. 
En eläessäni käy Fidzillä enkä Tongalla, sillä se olisi liian ilmeistä, jos jotain sattuisi tapahtumaan. 
Enkä mene bungalowiin, sillä se ei nouse koskaan tarpeeksi ylös. 
Näitä mietin kuuttakymmentä hipoessani. 
Kiinnostus lammastalouteen on kasvanut lakipisteeseensä: alan käyttää villapaitoja. 
Eteläsaaren asukkaat muuttuvat kuten minä muutun. 
He kaikki rakentavat isoja taloja, joissa on vain korkein kerros. 
Pohjoissaari autioituu hiljalleen. 
Uusiseelantilaiset katsovat kuten minä, suurista lasikatakombeista hiljaiselle Tyynellemerelle. 
Ja kun he kaikki Suomessa minua muistelevat, ajattelevatpahan poikkeuksetta lämmöllä. 
Eivät voivottele, ”kuinka surullista” tai ”en olisi koskaan hänestä ajatellut”. 
Eivät päivittele, ”kuinka nyt noin nuorena”, mikäli nyt tämä odotettu järistys sattuu elämän ehtoopuolelle. 
Mikäli ei, niin ehkä päivittelevät aikansa, mutta ymmärtävät suuren luonnon ja pienen ihmisen myyttiset voimasuhteet ja juovat kahvinsa mukisematta, vaikka se olisi kuinka laihaa. 
Ja ovat onnellisia siitä, ettei tämmöinen ikävä tapahtuma aiheuttanut sitä tiettyä ikävää lisää tiettyihin ikäviin tilastoihin. 
Sillä minä ja kaikki kaltaiseni nurkkapöytäläiset vain istumme ja juomme samat kahvit kuin muutkin. 
Me vain odotamme ja toivomme, että vilkkaille muksuille olisi tarjoiltu ylimäärin sokeria näillä kesteillä. 
Älyvapaavyöhyke 
Teeastiastoni osasi hauskuuttaa seuruetta ja sulostuttaa romanttisia kahdenkeskisiä hetkiä sujuvasti viidellä kielellä. 
Ulkoilupusakkani osasi ennakoida säätilat ja opastaa minut perille läpi tuulten ja tuiskujen. 
Espressokeittimeni kanssa kävin pitkiä filosofisia keskusteluja sen keittäessä kahvia. 
Maailma oli pullollaan älytavaroita, ja minun ympärille hankkimani edustivat niiden terävintä kärkeä, sen säkenöivintä kermaa. 
Luovuin niistä kaikista. 
"Et voi olla tosissasi", teeastiastoni vaikeroi jättäessäni sitä kierrätyskeskuksen vastaanottoon. 
"Kuinka voit tehdä meille näin kaiken yhdessä viettämämme ajan jälkeen?" 
"Harkitse nyt vielä kerran", aneli ulkoilupusakkani pidellen molemmin hihoin kiinni käsivarrestani. 
"Olet tekemässä suurta erehdystä", totesi espressokeittimeni tuttuun lakoniseen sävyynsä, vaikka olikin suuren tunnekuohun vallassa. 
Itkin koko matkan Kotokummun älyvapaavyöhykkeelle. 
Älytavaroideni epätoivoinen vaikerrus kaikui syyttävänä korvissani. 
Eroaminen ystävistäni raastoi rintakehääni, ja kyyneleet nousivat silmiini kaikista ponnisteluista huolimatta. 
Lopulta, tuntien ajomatkan jälkeen, automaattiauto pysähtyi kääntöpaikalle ja ovet avautuivat. 
Nousin autosta ja seisoin Kotokummun nuhjuisen portin edessä, jonka pielessä oli käsin maalattu kyltti: "Älyvapaavyöhyke". 
Sen alle oli maalattu säteilevä lamppu, jonka päällä oli punainen raksi. 
Portin toisella puolella oli menneisyyden maailma, jossa ainoat älylliset olennot olivat ihmisiä. 
Älyauto, joka oli tuonut minut tänne, toivotti hyviä illanjatkoja, sulki ovensa ja huristi tiehensä. 
Heilautin hajamielisesti kättäni sen perään, ja katselin haikeana, kun sivistyksen viimeinen merkki katosi tien kaarteeseen. 
Vedin syvään henkeä pimenevässä illassa, avasin portin ja astuin sisään. 
Kävelin kerrostalojen reunustamalle pihamaalle. 
Minulla ei ollut aavistustakaan siitä, mitä minun olisi nyt pitänyt tehdä. 
Pitäisikö minun mennä sisälle johonkin taloista? 
Olin ilmoittanut tulostani ja odottanut jonkun ottavan minut vastaan. 
Istahdin penkille. 
Kerrostalojen ikkunoista loisti kodikasta valoa. 
Minut valtasi lämmin ja rauhallinen olo. 
Tällainen kiireettömyys oli oikeastaan juuri sitä, mitä olin tullut Kotokummusta hakemaan. 
Huomasin miehen lähestyvän minua. 
Hän oli pukeutunut entisaikojen tapaan farkkuihin ja T-paitaan. 
"Malton?" mies kysyi. 
Nyökkäsin. 
"Valdas", mies esitteli itsensä. 
"Anteeksi myöhästymiseni, toivottavasti et joutunut odottelemaan liian pitkään." 
"Ei, ei suinkaan, mukavahan tässä oli vähän jalkojaan lepuuttaa." 
Valdas naurahti. 
"Aivan, olet varmasti väsynyt matkan jälkeen, joten vien sinut suoraan asunnollesi." 
Kävelimme piha-alueen poikki kerrostaloon, joka oli rakennettu vanhan ajan tapaan betonielementeistä. 
Samalla Valdas esitteli minulle pihapiiriä. 
"Tuolla talojen takana on leikkipuisto ja grillikatos. 
Työpaikat löytyvät tuon kujan varrelta." 
Valdas avasi kerrostalon oven vetämällä siinä olevasta kahvasta. 
Ovi, joka ei avautunut itsekseen, vaan joka piti avata ihan omin voimin! 
Tunsin muuttuvani osaksi ihmiskunnan alkuhämärää. 
Tunsin, kuinka alkukantaiset vaistot heräilivät sisälläni, kuinka palasin satojen vuosien taakse heimoyhteisöjen villiin ja säälimättömään maailmaan. 
Nousimme hissillä seitsemänteen kerrokseen. 
Ovessa oli vanhanaikainen lukko, jonka Valdas avasi metallisella avaimella. 
Hän antoi sen minulle. 
"Pidä se tallessa." 
Valdas painoi seinällä olevaa katkaisijaa, ja eteisen kattoon syttyi hämärä, kellertävä valo. 
"Näillä katkaisijoilla voit sytyttää ja sammuttaa katossa olevia lamppuja", hän sanoi. 
Katselin alkeellista kattovaloa. 
Se paloi muuttumattomana, reagoimatta millään tavalla liikkeeseen tai muuhun valaistukseen. 
Asunto oli pieni. 
Sen ilma tuntui tunkkaiselta, hiekkaiselta ja betoniselta. 
Seinät olivat valkoiset, ovet puuta, ja niissä oli kirkkaat kromiset kahvat. 
Asunto oli valmiiksi kalustettu 1900- ja 2000-lukujen taitteen tyyliin. 
Keittiössä oli nostalgisia vanhanaikaisia kodinkoneita. 
Kaapeista löytyi monenlaisista materiaaleista tehtyjä astioita ruoan valmistamiseen ja syömiseen. 
Nurkassa oli erikoinen kylmä, eristetty kaappi ruokien säilyttämiseksi. 
Ruoat kannettiin kaappiin ihan itse. 
Olohuoneesta löytyi sohva, kaksi nojatuolia, pöytä ja kirjahylly. 
Istahdin kokeeksi sohvalle, joka tuntui kovalta ja karkealta. 
Se ei mukautunut lainkaan kehooni. 
"Sohvassa ja nojatuoleissa on joustintyynyt", Valdas kertoi, "kuten makuuhuoneessa olevassa sängyssäkin." 
Valdas hyvästeli minut. 
Katselin hetken ympärilleni asunnossa ja selasin keittiön pöydällä olevia kodinkoneiden ohjekirjoja. 
Niin, oikeita paperisia kirjoja. 
Päivä oli ollut pitkä ja raskas. 
Menin makuuhuoneeseen, ja panin Valdaksen antaman avaimen yöpöydän laatikkoon, siellä se pysyisi varmasti tallessa. 
Komensin päälläni olleet vaatteet laskostumaan kaappiin, ja painoin seinällä olevaa katkaisijaa. 
Tuli aivan säkkipimeää, enkä nähnyt mihinkään suuntaan. 
Paniikki iski minuun. 
Nojauduin epätoivoisesti seinää vasten, ja haparoin käsilläni pimeydessä. 
Otsani valui kylmää hikeä, ja tunsin pakottavaa tarvetta huutaa apua. 
Lysähdin huohottaen lattialle istumaan. 
MATKA LUVATTUUN MAAHAN 
”Joo, joo. Mä vaan eka käväsen paskalla.” 
Nielun kansa oli kokoontunut vastaanottamaan Jumalaansa. 
Sen verkkaisesta lähestymisestä oli saatu viestejä jo tovi, ja nyt Sen pystyi erottamaan kaukana taivaanrannassa. 
Kiihtymys kansan keskuudessa kasvoi. 
Toisiko Se tällä kertaa mukanaan siunauksen vai tuhon? 
Kääntäisikö Se mahtavan Ahterinsa Nielun kansalle, ja siunaisi sitä ruskealla sukkulalla ja kultaisella sateella, vai laskisiko Se alas kauhistuttavan Kätensä mukanaan sininen kaikentuhoava tulva? 
Jumalan varjo lankesi Nielun ylle. 
Juhlakansa vaikeni odottamaan kohtaloaan. 
Mahtavasta varjosta työntyi esille suuri hymyilevä aurinko, joka tuijotti alaisiaan ääneti ainokaisella silmällään. 
Kansa riehaantui ilonpitoon. 
Silmä venyi ja sen aukosta alkoi työntyä ulos valtava ruskea sukkula. 
”Kunnia ja ylistys!” kansa kirkui. 
”Kumartakaa Mahtavaa Ahteria! 
Ottakaa vastaan Sen siunaus!” 
Majesteettisen hitaasti sukkula irtosi Jumalan silmästä. 
Se laskeutui keskelle Nielun odottavaa kansaa, yhä Jumalan lämmöstä höyryten ja elinvoimaa uhkuen, tuoden tullessaan niin ravintoa kuin kauan kadoksissa olleita serkkuja. 
”Pidelkää kiinni!” 
Nielun ylipapit kiljuivat saadakseen äänensä kuuluville väenpaljoudessa. 
”Suuren Huuhtelun Aikakausi lähestyy!” 
”Aloitetaan laskeutumisvalmistelut.” 
Kaksikymmentätuhatta sukupolvea aiemmin heidän esivanhempansa olivat lähteneet Jumalten suuressa arkissa matkalle avaruuden halki, uudisraivaajiksi Luvattuun Maahan. 
”Millaista siellä Luvatussa Maassa sitten on?” kysyi Rosa Aurgea. 
”Voi, siellä on kaunista!” huokasi Rosan kantaäiti Qazibe. 
”Ruokaa niin paljon, ettei sitä ehdi syödä, ja lämpöä vuodet läpeensä.” 
”Miksi Carla sitten sanoo, että se on maanpäällinen Helvetti?” 
”Carla Obina? 
Älä sinä usko sitä kieroon kasvanutta spirokeettaa!”, Qazibe äityi noitumaan. 
”Sitä Jumalten visvaista kuppaa! 
Mitä hän muka Luvatusta Maasta tietäisi? 
Miksi Jumalat olisivat sinne matkalla, ellei se olisi paratiisi?” 
Heidän keskustelunsa keskeyttivät kiihtyneet huudot. 
”Jumala on lähestymässä!” viestintuojat huusivat. 
”Ja Se lähestyy lentäen!” 
Tavallisesti Jumalat eivät pitäneet kiirettä saapuessaan siunaamaan Nielun kansaa. 
Tällä kertaa juhlakansa ehti vain vaivoin paikalle Jumalan lentäessä Ahteri edellä kohti Nielua. 
Tuskin ehtivät Ahteria reunustavat Reidet koskettaa Kantta, kun Ahterin Silmä jo laajeni päästämään ulos ruskeaa sukkulaa. 
Sukkula kuitenkin räjähti lähtöalustalleen ja levisi kokkareina ympäri kannenalaista Maljaa. 
Juhlakansa katseli näytelmää silmät sepposen selällään. 
Jumalan Silmä jäi sykkimään pään päälle, pusertaen hiljalleen sukkulan vetisiä palasia ulos sisuksistaan. 
Silloin kaikui Nielussa sukkulan mukana tulleiden basillien, kokkien, spirillien, vibrioiden, spirokeettojen ja kokkobasillien villit huudot. 
”Nyt se tapahtuu! 
Nyt se tapahtuu! 
Jumalat ovat aloittaneet laskeutumisen Luvattuun Maahan!” 
Kansa huokaili. 
”Mistä te sen voitte tietää?” 
”Jumalan Keskushermosto sen sanoi, ja sen jälkeen koko Suolisto on vääntelehtinyt jännityksestä! 
Uskokaa tai älkää, mutta me olemme viimein perillä!” 
”Houston, meillä on ongelma.” 
Avaruusarkki tärisi ja jyrisi. 
Lämpötila sen sisällä alkoi kohota, ja hiljalleen se nousi sietokyvyn rajoille. 
Rosaa alkoi epäilyttää. 
”Tietävätköhän Jumalat nyt, mitä ovat tekemässä?” 
”Älä anna epäilyksen kalvaa uskoasi”, Qazibe tokaisi. 
”Totta kai Ne tietävät!” 
Lopulta tärinä, räjähdykset ja jyrähdykset rauhoittuivat. 
Viemäri oli kadonnut Nielun alta ja Kannen päällä avautui pala punaista taivasta. 
Tuli hiljaista. 
Kannen päällä vuorottelivat hitaasti punainen taivas ja kivinen kamara. 
Kansa alkoi jo hiljalleen ajatella avaruusarkin viimein laskeutuneen, kun uusi yhtäkkinen järistys ravisteli nielua. 
Lopulta, usean yhtäkkisen järistyksen jälkeen, arkki tuntui viimein rauhoittuneen paikalle. 
”Olemme tainneet viimein tulla perille”, Qazibe sanoi. 
He nousivat Rosan kanssa Kannelle. 
Rosa katseli ympärillään avautuvaa lohdutonta punaista kivierämaata. 
Tässäkö se muka oli? 
Heidän paratiisimainen Luvattu Maansa? 
Soluseinien kautta ohueen kaasukehään haihtuva vesi kirvisteli ikävästi. 
”Hmmh”, Qazibe tuumasi lievästi pettyneenä. 
”Meillä taitaa olla vähän tekemistä edessämme.” 
Ensimmäinen miehitetty Mars-lento lähetettiin kiireellä matkaan vuonna 2021. 
Astronauttien mukana punaiselle planeetalle lähti sankka joukko rohkeita bakteereja, joiden matka avaruuden halki kesti yli kaksikymmentätuhatta sukupolvea. 
Ihmisten mittakaavassa niiden lennolla oli mittaa puoli miljoonaa vuotta. 
Inhimillisten erehdysten takia laskeutumisalus tuhoutui saapuessaan Marsin kaasukehään, hajoten pieniksi paloiksi kamaralle. 
Suuri joukko bakteereja selvisi onnettomuudesta kuitenkin hengissä, myös aluksen WC-pöntön mikroskooppinen asujamisto. 
Mutta sopeutuivatko ne Marsin olosuhteisiin? 
Myskintuoksua 
Jäin tavaratalon alakerrassa myskintuoksuiseen pilveen, keskellä meikki- ja tuoksuosastoa. 
Olin kävellyt kiireesti pois naisten valtakunnasta, ja viattomampi kuvittelisi että siinä tuoksujen mattopommituksessa ei juuri yksittäisiä hajuja huomaa. 
Mutta myskintuoksua. 
Siihen oli pakko pysähtyä, koska se muistutti jostain. 
Seisoin paikoillani niin pitkään että takana kävelevä keski-ikäinen liikenainen rykäisi käteensä jokseenkin leipääntyneen oloisena. 
En liikkunut senttiäkään ja se joutui ahtautumaan kojun ja minun välistä. 
Ampui palkkioksi varsin myrkyllisen katseen. 
Piti oikein katsella ympärilleen. 
Kenestä se tuoksu oli jäänyt? 
Se tuoksui naiselta – ei sellaiselta puhtaalta, vaan vahvalta, tummalta ja vaaralliselta. 
Vähän pahaenteiseltä ja houkuttelevalta. 
Käännyin kantapäiden varassa ja lähdin varovasti kohti rullaportaita. 
Tuoksu pysyi nenässä joten arvelin meneväni oikeaan suuntaan ja nousin rullaportaille. 
Ne kitisivät, ikään kuin olisivat kyllästyneet koko ruuhkaan. 
Tuoksu alkoi kadota ja minun piti pysähtyä portaiden yläpäähän ottamaan suuntaan. 
Ylöspäin. 
Aloin jäädä jälkeen ja ravasin seuraavat portaat ylös, väistäen edellä lonnivan pariskunnan vain hiuksenhienosti. 
Myskiä. 
Sen on pakko olla joku tummatukkainen, pienikokoinen ja itsevarma nainen. 
Olin varma että se oli joku nuori, minun ikäiseni tyttö, vaikka järki sanoi että se vain vanhemmat rouvat käyttävät sillä tavalla vahvoja hajuja. 
Älkää kysykö mistä minä sen tiesin, mutta tämä ei ollut vanhan naisen tuoksu. 
Kolmannen kerroksen portailta haju lähti liikkeelle, sisustusosaston lävitse, ohi hissien ja naisten päällysvaatteiden. 
Meinasin kerran kadottaa sen, kun kassan edessä oleva jono ei suostunut väistämään – katsoivat vain kummissaan kun yritin nenä pystyssä paahtaa niiden ylitse. 
Mutta katsokoot vain, minä paskat nakkaan niiden valurautapannuille ja ilmanraikastimille. 
On tärkeämpää kesken, nyt. 
Ohi röyhelö- ja napapaitojen, läpi angorameren ja villapaitavuoren, tukisukkahousejen ja mummoalusvaatteiden. 
Sitten tuoksu pysähtyi ja leijui taas vahvana. 
Annoin vaistojen ohjata. 
Jäin tuijottamaan korsetteja. 
Syvänpunaisia, syntisiä korsetteja. 
Niihin tumma sointuisi kuin luonnostaan – tumma tukka, marmorinvaalea iho. 
Niin sen täytyi olla. 
Tunsin miten minua tuijotettiin. 
Kolmekymppinen, rispaantuneisiin vaatteisiin pukeutunut hampuusi haistelemassa naisten alusvaatteita. 
Pitivät varmaan jonain perverssinä. 
Pitäkööt. 
Kleopatranenät, hienohelmat, joilla on kotona joku diplomi-insiöörimies pyyhkimässä pölyjä. 
Myski alkoi leijua pois, ylöspäin, kohti kadotusta ja tuuletuslaitteita. 
Panikoin. 
Kävelin kassalle, olin varma että nainen oli ottanut itselleen korsetin, ja ehkä siihen sopivat alushousut. 
Vai oliko se tanga-naisia? 
Voi vain toivoa että ei. 
Kassalla ei tuoksunut. 
Tämä oli paha. 
Jos se ei ostanutkaan korsettia, katseli vain, tulisi ehkä huomenaamulla ostamaan kun ruuhka hellittäisi. 
Taisin kirotakin hieman, ja säntäsin kohti rullaportaita. 
Tuoksu oli heikko, mutta se oli siinä. 
Menikö se ylös vai alas? 
Urheiluosastolle vai ulko-ovelle? 
Urheiluosastolle. 
Kansainvälisen toimijan aerobic-housut ja tiukka toppi. 
Säntäsin ylös portaita ja potkaisin vahingossa jonkun mummon merkkikassia. 
Kieltäydyin kuulemasta huutoja. 
Ohi luistimien, jääkiekkomailojen ja -kassien, läpi verryttelyhousujen, takkien, ulkoilupusakoiden ja punnusten. 
Juoksukengät, sisäkengät, tanssikengät – ja siinä. 
Ei tuoksunut. 
Voi vitun vittu. 
Juoksen portaille kun henkeni hädässä, tönin ihmisiä ja olen töykeä. 
Joskus pitää olla töykeä, että saa mitä haluaa. 
Menen portaat alas ennätysajassa ja ohitan viimeisen, hämmentyneen pariskunnan laskemalla kaidetta pitkin persemäkeä. 
Tuntuu kuin matkalla olisi aikaa ajatella koko elämä; mitä minä teen jos saan sen kiinni ennen ulko-ovea? 
Pyydän kahville? 
Sanon että entinen tyttöystävä käytti samaa tuoksua, muttei koskaan kertonut merkkiä? 
Mitä jos se alkaa kysymään enemmän tyttöystävästä jota minulla ei koskaan ollut? 
Mikä sen nimi olisi? 
Janina? 
Toisessa kerroksessa saan tuoksusta kiinni. 
On vaikea pysyä nahoissaan tai toppatakissaan. 
Kiristelen hampaitani kun portaissa alaspäin on niin paljon jonoa että ohittamisesta on yhtä vähän hyötyä kuin Helsinki-Porvoo -tiellä. 
Tasanteella ohi pahimmasta ruuhkasta ja tiukka vasen. 
Haju vahvistuu. 
Se on hampurilaisravintolan puoleinen ovi. 
Ohitan matkalla jotenkin harmistuneen näköisen vartijan joka ei ehdi suutaan avata. 
Luulee varmaan että olen pöllinyt jotain. 
Kristus 2011 
Stereot olivat kallellaan ja niistä soi biisi joka virtasi korvasta sisään, hiersi hetken aina nielussa saakka ja imeytyi sitten aivoihin stimuloimaan divergenttiä ajattelua. 
Voi tätä aikaa hän mietti. 
Kaikki musiikki varastetaan netistä ilmaiseksi, sitten vastapainoksi sitä maksaa käynnistä keikoilla, oikeastaan kännistä keikoilla. 
Pohjantähti hukassa sitä sitten heittelee känni-ukemeja edestakaisin tajuamatta tuon taivaallista. 
No nyt heittää stereot. 
Hylly kallistui entisestään ja stereot alkoivat valua kohti maan keskipistettä tavalla joka varmasti tyydyttäisi sekä Aristoteleen, Newtonin ja Einsteinin. 
Mutta jo kauan ennenkö rämisevä viihde-eloktroniikkahelvetti saavutti putoamispisteen hän kaappasi laitteen syliinsä, puri hetken hammasta ja paiskasi sen seinään rikkoen Philipsin viiteen osaan jotka jatkoivat taas uuteen viiteen osaan ja niin edelleen. 
Kaikki vain siksi, että häntä harmitti mūsikēn aliarvostus rahassa mitattuna. 
Toisaalta se kertoi myös yleisen arvostuksen kasvusta, olivathan ihmiset valmiita tekemään oikeudenvastaisia tekoja paskankin biisin vuoksi. 
No joo. 
Stereot levisivät ympäri lattiaa tuhannen toosan päreenä. 
Älytöntä. 
Hän askelsi huoneen halki ja pienet muovin ja metallin palaset pistelivät jalkapohjissa. 
Hän kaivoi kaapista suodatinpusseja ja avasi kahvinkeittimen, heitti vanhat purut lattialle ja lappoi uudet tilalle. 
Kun tänään kävelen ulos tästä huoneistosta, en koskaan enää tule takaisin, hän päätti. 
Askellan roudasta maailmalle ja jatkan aina horisonttiin saakka. 
Hetken kuluttua hän katseli kymmenennen kerroksen ikkunasta alla lenteleviä puluja ja mietti onko tämä varmasti oikea tapa menetellä. 
Kahvi maistui silmien lievältä kirvelyltä. 
Oliko hän varmasti tietoinen mitä teki? 
Ennen kaikkea oliko hän varmasti tietoinen mitä teki muille. 
Isännöitsijää varmasti harmittaa siivota koko sotku. 
Radionpalasia ympäriinsä ja orastava komposti keskellä, kruunaamassa koko välinpitämättömyyden. 
No joo. 
Ehkä hän siitä selviää. 
Selviän minäkin jollei pääni lätsähdä asfalttiin tai jollei pääni muuten selviä tästä emansipatorisesta pikku huppelistani. 
Mitä vittua? 
Stereonpalasista lattian keskeltä alkoi soida hiljaista musiikkia. 
Oikeaa musiikkia, ei mitään plastista paskaa vaan oikeaa musiikkia, sellaista mitä kuunnellaan gramofonista oikean orkesterin soittamana. 
Tässä melkein tunsi sydämen ja järjen sopivan erimielisyytensä näin kauniin ja hallitun mekaanisen aaltoliikkeen olomuodon tulviessa ympäri tilaa. 
Kaunista perkele! 
Musiikki hyväili hänen mieltään, keinutti ja tuuditti. 
Hän mietti jopa hetken, josko sittenkään astuisi taivaaseen tänään. 
Pakko, kyseessä on tulevien vuosituhansien keskeisin kristillinen uskonkappale. 
Jos ei hän tänään tee sitä, ei hän eikä kukaan muukaan tule sitä ihan heti uudestaan tekemään. 
Hän oli jättänyt tarkat kirjalliset ohjeet Matteukselle, Markukselle, Luukkaalle ja Johannekselle. 
Hän ei halunnut että paskiaiset alkaisivat sooloilemaan hänen kustannuksellaan. 
Hetken hän tuijotti alas (kuolemaan?) ja mietti onko tämä koko paska vaivan arvoista. 
Hän ei ollut alati ulalla eikä iäti pihalla, hän oli piru vie ajatteleva ihmisolento. 
Ajatus siitä, että hänen hyppäämisensä ikkunasta ulos olisi miljardien ihmisten uskon kulmakivi oli vain kertakaikkisen absurdi. 
Haistakoon ukko paskan. 
Etsiköön jonkun muun, minusta ei ole aasien vapahtajaksi. 
Nurtsi 
Nykyhetki laajenee vauhdilla, joka saa tulevaisuuden kutistumaan lähes menneisyyden kaltaiseksi makrokääpiöksi joka vierittää kvarkkia alas leskenlehden terää salaiseen maailmaansa. 
Nykyhetki laajenee vauhdilla - ja hitto vie se tuntuu hyvältä. 
Aamukasteen kostea nurtsi hohkaa vihreyttään auringonsäteissä. 
Uudesta päivästä on innoissaan kuin uudesta työstä lottovoittajana. 
Oma pieni Big Bang. 
Täydellinen päivä nurtsilla makoilulle! 
Maailma on tänään täynnä ihmeitä ja kauneutta. 
Jokainen Homo Sapiens vaikuttaa kiinnostavalta, rumat ja tylsätkin. 
Yläraajat nykivät kärsimättöminä ja tekee mieli hyppiä ilmaan. 
Levitän viltin nurmikolle ja asetan matkaradion sen reunalle. 
Painan Play nappulaa ja Neil Diamondin Cracklin' Rosie alkaa laskea rentouden verkkoa vesille. 
Otan kengät pois ja asetun istumaan viltin alareunaan. 
Tekee mieli viheltää biisin mukana. 
Heitän jalat suoraksi ja nojaudun hiljaa taaksepäin. 
Ennen pääni kontaktia alustaan ristin sormeni niskan taakse ja asetun lepoon omat kädet pään alla tyynynä. 
Neil Diamond laulaa taustalla 
Joudun siristämään silmiäni kun aurinko paistaa porottaa ja olen täysin kylläinen tähän päivään. 
Nyt on rennon siestan aika. 
Nyt on lungisti ottamisen aika. 
Silloin silmiä ei yhtäkkiä tarvitsekaan siristää vaan varjo laskee liepeensä kasvoilleni. 
Mietin lipuiko pilvi auringon eteen vai kävelikö unelmieni nainen tyhjästä tarjoamaan minulle juotavaa kurkun kostukkeeksi. 
Silmät ovat auki ja auringo eteen syöskyy valtava varjo, jota säestää paksujen juurien naksahtelu poikki jossain noin kuuden metrin päässä viltistäni. 
Itseäni vanhempi mänty rysähtää halki horisonttini ja rysähtää varrellaan polvieni päälle Kovien rusahdusten saattelemana. 
Neil Diamond laulaa: 
Naapuri tai joku ohikulkija juoksee huutaen olenko kunnossa. 
Puun latva oli lanannut koko kuistin matalaksi ja itse makasin vanhan ja viisaan, joskin väsyneen puun alla poikittain vastaten: 
"Vapaapäivä! 
otan tässä vain vähän iloa irti kelistä." 
Tunnistan huutajan naapurin perheenäidiksi, joka kiljuu kauhistuksesta nähdessään murskaantuneet jalkani. 
"Eikö ole kaunis päivä?" 
Nainen ei vastaa vaan kiljuen yrittää kiskoa minua pois puun alta. 
"Ei kuulkaa minun on ihan hyvä tässä, älkää suotta minun takiani vaivautuko." 
Naisen hysteerisyys alkaa pikkaisen ärsyttää, mutta en anna sen pilata hyvää tuultani. 
Lasken pääni takaisin viltille ja suljen silmäni hymyillen. 
Matkaradiossa alkaa soida Devon Gut Feeling, siinä vasta kesäbiisi! 
Suussa maistuu vielä onnistuneen aamukahvi aromi. 
Pitkä kitaraintro ryydittää akkujen latailua, eikä hysteerinen naapurin rouva ja hänen paikalle saapunut miehensäkään onnistu pilaamaan lepoani. 
Joskus biisin loppupuolella he ovat keränneet paikalle sen verran ihmisiä että puu saadaan ilmaan tyvipäästä ja minut raahataan väkisin pois lepäämästä. 
En anna sen kuitenkaan pilata fiilistäni, vaan tarkkailen onko unelmieni nainen ilmestynyt tyhjästä heidän joukkoonsa. 
Eipä ole, mutta ei se haittaa. 
Tänään on hyvä päivä! 
Matkalle sinne jonnekin 
Molemmat aamun keskustelut -hyvinvointihenkilön ja gorillan kanssa- kelautuivat edestakaisin hänen mielessään, kumpikin yhtä epätodellisina. 
Oliko tämä unta vai todellisuutta? 
Elokuvaa? 
Miksi hän käveli taas? 
Minne hän oli matkalla? 
Ei, eihän hän edes kävellyt, istui kotona ja joi kahvia. 
Monesko kuppi? 
Mones. 
Hän näki puliukon ja hänen mieleensä palautui epämääräinen teoria paskasta. 
Kun paska on pöntössä joku ajattelee "Hyi, joku on jättänyt vetämättä". 
Kun leivos on pöydällä, joku ajattelee "Onpa herkullinen kakku". 
Jos roolit ovat toisinpäin, ajattelee "Mitä vittua?" 
Siis jos on paska kannattaa suosiolla hakeutua pönttöön, jos haluaa edes jollain tasolla tulla hyväksytyksi. 
Ihmiset jotka on helpoin leimata -sossupummit, narkkarit työttömät ja vain olevat olennot, muut oudot ja kertakäyttökusipäät- ovat vain tiedostaneet olevansa paskaa ja eivät siksi hakeudukaan ruokapöydälle, ettei tule kaikille mielipahaa. 
Televisiossa tapahtui taustalla 
- Tiiätkö, mää oon kelannu. 
Tää ei toimi. 
- Mikä ei toimi? 
- Meidän juttu. 
- Avioliitto? 
Mitä paskaa sä jauhat? 
- Mä en vaan jaksa sitä nyt. 
- Me ollaan oltu viis vuotta naimisissa ja meillon 2 lasta. 
Mitä vittua? 
Sä et jaksa sitä nyt? 
Aiotsä huomenna jaksaa vai? 
Onko sulla joku toinen? 
Voi vittu kusipää sulla on joku toinen! 
- Ei mulla ole ketään muuta. 
Mä en vaan jaksa. 
Mun täytyy mennä mä en nyt oikeen jaksa mitään paskaa. 
- Paskaa? 
säet jaksa paskaa? 
Hei oot sä alkanu vetään jotain kamaa? 
Ei jumalauta sun kanssas äijä. 
Entä lapset? 
Entä meiän 2 lasta? 
- Jos minä lähen nyt pois enkä tuu enää koskaan takas nii lähettekö isin mukaan vai jäättekö äidin luo? 
hiljaisuus 
- Äidin luo. 
- Entäs Petteri? 
- Äidin luo. 
- Noni. 
Asia sovittu. 
näkemiin. 
- Ei jumalauta mä tapan sut! 
Tuu takas. 
Mä vien sut oikeuteen ja mä tapan sut! 
tuu takas mikä sua vaivaa? 
tuu takas 
Hän mietti miten voi elämä olla näin erikoista ilman että mitään oikeasti tapahtuu. 
Motarin varren pyörätie avarsi saman tutun suoran horisonttiin, eteenpäin. 
Matkalla vastaan valuivat mummot kasseineen, koiranulkoiluttajat ja opiskelijat napit korvillaan. 
Hän pääsi kotiin ja alkoi kirjoittaa: 
Mut joo. 
Näin unen. 
Olin siinä jo vanha äijä, istuin jossain mökillä keskellä kesää, ihan yksikseni. 
En kuitenkaan tuntenut oloani yksinäiseksi, mutta silti oli koko ajan sellainen fiilis, että odotin jonkun saapuvan. 
Siinä mä sitten hörsin olutta. 
Kattelin kun sorsapesue selaili rannan liepeitä. 
Olo oli tosi itsevarma, tuntui että olin saavuttanut jotain elämässäni, ja vielä jotain hyvää oli tulossa. 
Nyt kun muistelen, melkein pystyn palaamaan siihen uneen. 
Olin niin vahvasti läsnä siinä hetkessä. 
Laineet liplatti ja valkoiset pilvet seilas taivaan halki vailla pienintäkään tarvetta kiirehtiä. 
Sitten mä siinä avasin aina uuden oluen vanhan tyhjennyttyä. 
Lopulta aloin olla siinä jo aika jurrissa. 
Sitten se paikka, mökinranta alkoi olla vähemmän rauhallinen. 
Siinä kävi niin kuin yhdessä vanhassa esseessäni yhdelle metsälle. 
Vaikka oli keskikesä, lehdet alkoi rahista tuulessa kuin olis syksy. 
Vesi siellä rannassa oli ihan sinistä. 
Ei sellaista taivaan heijastussinistä, vaan puhtaan sinistä vettä, niin kuin maisema olisi vesiväreillä laskettu. 
Puistattaa ajatellakin. 
Sitten alkoi sade ropista, pisaroita ropsahteli harvasti peltikattoon rytisten. 
Ei mitään pieniä pisaroita, vaan sellaisia pyyhekumin kokoisia, helvetin isoja pisaroita. 
Hyttysentappaja 
Hän tuijotti napanöyhtäänsä. 
Odotti lähtisikö siitä uusi alkuräjähdys, mutta joutui pettymään tovin odotettuaan. 
Hänen kasvaneessa mahassaan oli pari hyttysen pistoa. 
Alun perin hänelle oli määrätty lääkkeitä, jotka lihottavat. 
Olivat joko masennukseen tai sitten kilpirauhasen toimintaan vaikuttavia, hän ei tarkalleen muistanut. 
Hän tiesi kaikkien kutsuvan sitä kaljamahaksi, joten hän antoi mennä. 
Muutama kalja joka ilta. 
Mutta se kaikki oli toissijaista, hän vihasi hyttysiä. 
Ne hyökkäävät esiin koloistaan aina siellä missä aurinko ei jaksa enää vaikuttaa. 
Kai niillä oli jokin merkitys ekolokerossaan. 
Mutta mikä on sellaisen eliölajin tai -populaation merkitys, minkä kaikki ominaisuudet on luotu ärsyttämään muita. 
Koirashyttynen juo vain tielle sattuvien kukkien mettä, parittelee ja kuolee sen jälkeen. 
Naaras tekee saman, mutta imee vielä verta elättääkseen seuraavan sukupolven inisijöitä. 
Yksi ainoa kysymys: Kenellä on positiivisia muistoja hyttysistä? 
..Paita päälle. 
Otetaan Lompakko mukaan mikroaaltouunin päältä. 
Koskaan ei tiedä milloin tarvitsee käteistä… 
Se alkoi eräänä päivänä kun hän oli töissä. 
Yhtäkkiä hän vain huomasi olevansa kahdestaan huoneessa yhden ainoan hyttysen kanssa. 
Hitto vie, hän oli varmaan kahdestaan koko korttelissa yhden ainoan hyttysen kanssa. 
Hän alkoi miettiä oliko sillä nimeä, mistä se oli tullut ja oliko sillä ollut hyvä elämä. 
Hän harkitsi hetken, odotti tovin ja antoi mennä. 
Sitten hän oli yksin koko korttelissa, mahtava tunne. 
..Hän harjasi hampaansa pikaisesti. 
Harjasi Niin pikaisesti, ettei se varsinaisesti parantanut hänen suuhygieniaansa, mutta hammastahna oli hyvän makuista ja siitä jäi raikas maku suuhun… 
Nuoruudessaan hän oli mystifioinut persoonansa, kokenut itsensä päähenkilöksi, jonka ympärillä kaikenlaiset mielenkiintoiset tapahtumat vain tapahtuisivat. 
Ihan normaalia lapsen toimintaa, mutta monilla vaihe jää pysyvästi päälle. 
Hän oli kuitenkin jossain vaiheessa tajunnut olevansa vain sähkömagneettista säteilyä isossa alati laajenevassa lammikossa siinä missä muutkin tai jotain. 
Jos haluaa että jotain tapahtuu itselle on itse tehtävä jotain. 
Jos haluaa olla erityinen on itse tehtävä jotain erikoista, ja piru vie, hän jos kuka halusi olla erikoinen. 
Silloin ensimmäisen tapponsa jälkeen hän tiesi että nyt hän oli jotain erikoista. 
..Deodoranttia kainaloihin ja tilkka partavettä poskille, vaikka sänki alkoikin pistellä kämmenpohjissa mielenkiintoisesti. 
Hän ei ollut varma oliko sillä raapiva vai kutittava vaikutus… 
Olo oli ylipäätänsä rennompi ja vapautuneempi kuin ennen. 
Kun yksi asia sujui mainiosti, tuntui että kaikki muukin eteni jouhevasti. 
Vuokraisäntä hakkasi toisinaan ovea raivoissaan, mutta kun parin kuukauden välein maksoi vuokrat käteisellä korkojen kanssa se ei johtanut mihinkään. 
Hän oli kuin älykäs nyrkkeilijä. 
..Hän otti vielä hörsyn oluesta… 
Alkoholin kanssa on sama juttu kuin junnufutiksessakin: jos ei ole vapautta tehdä virheitä ja rohkeutta mokata, ei koskaan voi kasvaa todelliseksi ammattilaiseksi. 
Ja nyt kun hän oli löytänyt mitä halusi tehdä, alkoholin kulutus runsaana joskin hallittuna ei ollut haitaksi hänen kutsumukselleen. 
Väkevistä hän pyrki pysymään erossa. 
Se sopi mainiosti koska hän ei enää käyttänyt alkoholia hukuttaakseen elämän repaleisuuden tai pienen ihmisen neuvottomuuden. 
..Hän ei ottanut tänään mitään apuvälineitä mukaan. 
Hän halusi improvisoida, katsoa mitä tulee eteen…. 
Avaintekijä oli tappaa jokainen hyttynen eri tavalla. 
Muuten syntyy modus operandi, kuvio. 
Se on ensisijainen syy ja toisekseen vaihtelu pitää kaiken tuoreena ja tunnetusti fressiys vähentää stressiä ja hyttysten tappaminen jos mikä on väärin tehtynä stressaavaa. 
Pesäpallomailalla takaraivoon tai puukolla kylkiluiden väliin. 
Ei mitään henkilökohtaista, ai ahneutta ja ennen kaikkea ei mitään vaikutusta mihinkään. 
Kaikki toimii, vain mielikuvitus on rajana. 
Tekemistä riitti ja kukaan ei jää yhtä hyttystä kaipaamaan. 
Oli aika lähteä ajelulle. 
Eri uni 
Olin tehtaan avajaisia edeltävänä päivänä tarkistamassa laajennuksen teknisiä osia. 
Jotkin paikat tuntuivat vaativan hieman lisää työtä. 
Olin ennen avajaisia miettinyt kovasti että pääsisinkö laajennusosaan töihin, vai joutuisinko pysymään vanhemmalla alueella. 
uusi olisi tietenkin parempi, ainahan uusi on vanhaa parempi. 
No jouduinkin sinne töihin jo ennen avajaisia. 
Jokin ei tuntunut toimivan halutulla tavalla ja minun piti ottaa selvää mistä oli kyse. 
Menin aulaan tarkastamaan käyttöpaneeleita kun huomasin ylikulkutunnelin seinässä aukon, oikeastaan koko seinäosa puuttui. 
Katsoin siitä alas ja huomasin jonkin koneen laskeutuvan alas seinäaukon kohdalla olevaa hissikuilua pitkin. 
En kyllä ymmärtänyt miksi siinä olikin hissi. 
Alhaalla näin kaksi metrotunnelin suojakuorta, jostain kumman syystä hissikuilu laskeutui niin alas, ja jostain kumman syystä metrotunnelit olivat ulkoapäin paljaita. 
Lähdin etsimään hansikkaita jotta voisin laskeutua hissin kannatusvaijereita pitkin alas asti. 
Tuo kone, joka sinne oli laskeutunut tuntui olevan syynä siihen, ettei uudessa laajennusosassa toiminut mikään niin kuin olisi pitänyt. 
Etsin normaalia suurempaa oikean käden hanskaa, sillä olin vasta parantumassa palovammasta jonka takia muutama sormi oli vielä siteissä. 
Löysinkin sopivat hanskat ja palasin hissikuilu/seinäaukolle. 
Tällä välin melkein työkaverini oli jostain hakenut “kaverinsa”, entisen venäläisen katsomaan kuinka minä teen töitä. 
En käsittänyt syitä tälle lainkaan. 
Ilmeisesti uudessa osassa olevaan auditorioon oli jo kertynyt vieraita, ja venäläinen oli jostain syystä ollut osa tätä väkeä. 
En käsittänyt sitäkään, että miksi vieraita oli saapunut jo, vaikka laajennusosa ei ollut selkeästi valmiskaan. 
No, yritin ottaa otetta hissivaijereista, mutta huomasin että ne olivat liian ohuet kunnolliseen kiipeämiseen. 
Juuri kun olin astumassa tukevalle lattialle takaisin, sain huomata tuon venäläisen yrittävän työntää minua hissikuiluun kokonaan. 
Raivostuin tietenkin kysyen että mitä helvettiä tämä oikein yritti, ja sain vastaukseksi “vitsi vitsi” enkä mitään muuta. 
Katsoin melkein työkaveriani vihaisesti ja pyysin tätä viemään häirikkönsä muualle. 
Päätin lähteä etsimään kiipeämiseen paremmin soveltuvaa köyttä. 
Kuitenkin, palattuani lähemmäksi vanhaa tehtaan osaa, huomasin että auditorio, valtava sellainen, oli jo täynnä väkeä, eikä missään näkynyt keskeneräistä rakennuksen osaakaan. 
Tuntui kuin laajennus olisi valmistunut sillä aikaa kun yritin laskeutua tuon omituisen kuilun pohjalle. 
Totesin että mikäs siinä sitten, olkoot, ja jatkoin matkaani. 
Eipähän tarvitsisi sitten kiipeillä enää. 
Avasin oven joka johti vanhalle tehtaan osalle, ja huomasin oven toisella puolella olevan kaksikerroksinen junanvaunu. 
Suljin oven takanani, ja huomasin lisää omituisuutta, tila ei vain näyttänyt junanvaunulta, vaan se oli junanvaunu ja se liikkui. 
Kohautin olkapäitäni, eipä ollut ensimmäinen omituisuus sille päivälle. 
Lähdin vain etsimään vessaa. 
Sain todeta vessan olevan melko monta vaunua poispäin siitä ovesta mistä olin junaan astunut. 
Kuljettuani lähes 10 vaunua, päädyin vaunuun joka oli yllättävän pieni, tuntui kuin se olisi alle puolet normaalista junanvaunusta. 
Tässä vaunussa ei ollut edes penkkejä, eikä kyllä matkustajiakaan. 
Vaunun lattia muistutti jääkiekkokaukaloa maalauksineen, ja seinät lisäsivät tuntumaa pleksilaseineen. 
Katselin vaunun päähän etsien sitä vessaa jo hieman kiireisemmin. 
Päädyssä ei näyttänyt olevan kyllä oveakaan. 
Kävelin päätyyn asti ja huomasin ettei ollut vessaa eikä päätyovea kumpaakaan. 
Käännyin takaisin sinne mistä olin tullut, ja huomasin toisessakin päässä, ettei sielläkään ollut ovea. 
No johan on, tuumin. 
Kävelin uudestaan viimeiseen päätyyn, ja tutkin päädyn seinää tarkemmin. 
Hetken tutkittuani huomasin että oli siinä sittenkin ovi, naamioitu kuin kaukalon ovet. 
Hitaasti sain avattua vaunun ainoaksi havaitsemani oven, ja näin suoraan ulos, kiskoille ja kauemmas. 
Eli olin siis viimeisessä vaunussa. 
Siirryin toiseen päähän takaisin, ja huomasin nyt siinä olevan samanlainen ovi, piilotettuna. 
Avasin sen myös, ja huomasin että en ollut enää junassa, ainoastaan vaunussa. 
Juna kulki huimaa vauhtia poispäin, ja vaunu jossa olin, ei ollut viimeinen vaunu tuossa junassa. 
Ei ainakaan enää. 
Hienoa, lompakkonikin oli jäänyt sinne mistä tulin. 
Kävin istumaan ja miettimään mitä tekisin seuraavaksi. 
Vaikka eipä tilanteessa juurikaan voinut mitään tehdä. 
Vaunu liikkui kuitenkin, parasta tuntui olevan odottaminen. 
Niin teinkin ja odotin. 
Ja odotin. 
En tiedä kauanko odotin, mutta lopulta vaunu pysähtyi. 
Katsoin ulos vaunusta, ja ulkona oli talvinen sää. 
Lunta maassa ja puissa. 
Lunta oli myös asemalaiturilla ja muissa orvon oloisissa vaunuissa mitä ratapihaksi toteamallani maisemalla sijaitsi. 
Astuin ulos vaunusta. 
Siellä täällä oli opaskylttejä, kaikissa lähes venäläistä tekstiä. 
Ei ihan suomea, eikä ihan venäjää. 
Puhelimeni soi. 
Se oli veljeni joka ihmetteli mihin olin kadonnut. 
Selitin ja kuvailin ympäristöäni, ja hän kertoi minun olevan viimeisellä asemalla joka vielä on Suomessa, mutta ensimmäisellä joka luulee olevansa venäjällä. 
Tuntui siltä että halusin pian pois. 
Lähdin etsimään ihmisiä tuolta asemalta, jos vaikka joku voisi auttaa. 
Raiteilla näkyi jopa jonkinlainen veturi, ehkä joku voisi sillä viedä minut takaisin. 
Ensimmäinen ihminen kenet löysin, oli ikäiseni oloinen nainen. 
Hän puhui myös suomea, onneksi. 
Kerroin tilanteestani ja siitä etten todellakaan tiennyt missä olin. 
Hän kertoi ettei itse voinut auttaa, mutta raiteiden toisella puolella olevassa korjaamorakennuksessa olisi joku, joka osaisi käyttää tuota veturia. 
Lähdin oitis etsimään tuota henkilöä. 
Päästyäni korjaamolle, huomasin sisällä liikettä ja astuin oviaukosta peremmälle. 
Vastaani tuli mies joka puhui omituista murretta, ymmärsin tavun sieltä täältä. 
Saappaat 
Ne kumisaappaat oli kuulemma tehty vanhalla Nokian tehtaalla, sillon kun siellä ei tehty vielä renkaita. 
Mun isoisä oli aina ollu huolissaan siitä että just ne kumisaappaat olis aina tallessa, ja sateiden jälkeen ne piti kuivata saunassa. 
No sitten tuli ne tulvat, ne jotka Köyliössä jo huomattiin mutta ei osattu varoa, ja niitä saappaita tartti taas joka paikassa. 
No en mä voinu muuta kun ottaa ne saappaat, vaikka ei isoisä ollu lupaa antanu, mutta vaihtoehtojakaan ei ollu. 
Molla-lehmä oli kuulemma jääny pienen tulvineen puron taakse jumiin, se ei uskaltanu yksin tulla sieltä ja mun piti mennä taluttamaan se pois sieltä. 
Mielummin mä oisin odottanu isoisää, mä tiesin että jos ne saappaat hukkuu, ni niin hukun minäkin, mutta äiti sano että ne on ainoot saappaat talossa ny, se on mentävä ja paljain jaloin ei suostunu mua päästämään, ku just olin parantunu flunssasta. 
Ja meillä päin ei lomittajia ikinä liiku, ni jokainen terve mies, oli se sitten nuori niinku minä, tai vanha niinku isoisä, ni jokaista tarttittiin pelloilla. 
Vaikka nyt ku tulvat oli tulossa, ni pelloilla ei paljoa ollu tekemistä. 
Silti, se oli sellanen tuntu aina keväisin, että ties ettei nukkua paljo ehtiny ku pelloilla meni päivät ja illat. 
No se Molla, se oli siinä läheisen puron väärällä puolella ja mä liukastelin mutasella peltotiellä niillä isoisän arvosaappailla, enemmän huolissani niistä saappaista kun yhdestä meidän sadasta lehmästä. 
Mä ihmettelin sitäkin, että miten se Molla oli sinne asti eksyny edes, kaikki muut oli navetasssa. 
Siis kaikki muut lehmät. 
Mielessäni mä näin kuvan siitä, kun isoisä antaa mulle piiskaa, enste siitä etten saanu Mollaa takas navettaan elossa, ja sitte siitä että sen tulvapyrskähdyksen, joka Mollan vei, mukana meni ne saappaat 
Siks mä aloin jo juoksemaan Mollaa kohti, mutta se näytti hermostuvan mun juoksusta, ja lähti itekin pois päin siitä kohtaa missä se ois voinu vielä kahlata puron yli. 
Onneks mä näin puron toisella puolella naapuritilalla asuvan Jussin polkupyörän, mä tiesin että saappaat jalassa mä saa ikinä juoksevaa lehmää kiinni. 
Se pyörä oli kyllä ihan rämä, ketjut ruosteessa, tais olla siinä puun juurella maannu edellisistä tulvista saakka. 
No ei se mitään, hyppäsin satulaan ja aloin vinguttamaan ketjuja. 
Sen pyörän polkeminen oli tietty raskasta, ja ne mutaiset saappaat paino liiankin kanssa jo. 
Ja mun huonoon tuuriin lisättiin siinä vaiheessa sade, joka näytti tulevan kuin taikurin hatusta. 
Tai hatuista, sitä sadetta riitti. 
Nyt mä olin ihan märkä, hetken matkaa jo kotitilalta, ja Molla mennä jolkotteli pellon reunaa kauemmas. 
Mulla alko jo tulee kotia ikävä kun ois pitäny sitten vielä saada Molla takasinkin, enkä mä ollu saanu sitä edes kiinni vielä. 
Sen Jussin polkupyörä ei ollu edes mun kokoa, ja mä jouduin vähän väliä nousemaan seisomaan, että ei ihan ois vauhti tippunu. 
Sit mä huomasin että Molla käänty sen Jussin tilaa kohti, ja tiesin, että sinne pihaan se jäis juomaan kaukalosta vettä. 
Jotkut meidän lehmistä oli tehny sen ennenkin. 
Niinpä, mä ajattelin siihen asti kun Jussin pahuksen munamankelista irtos ketjut. 
Sateessa, tulvien alla, mutaisten ketjujen laittaminen ei ollu mun lempi puuhaa. 
Mutta kun mä sain taas päähäni mielikuvan isoisästä soimaamassa mua sen saappaiden sotkemisesta, ni tuntu että Mollan kiinni saaminen ois pikku juttu, joten mä jätin polkupyörän sikseen ja jatkoin jalan. 
Toisin ku meidän tilan lähestymistie, ni Jussin vanhemmat oli onneks aidannu sen tien silleen, ettei Molla päässy ku sinne tilalle päin. 
Mä aloin olla jo kohta niiden pihassa, ja niinku olin kuvitellu, Molla joi niiden juottokaukalosta. 
Katteli mua hetken ja jatko juomista. 
Tyhmä elukka, vettä tulee ku tuhannesta saavista kaatamalla, ja se juo juottokaukalosta 
Mä hiljensin kävelyvauhtiani, mä en halunnu että se lähtis taas jolkottelemaan pakoon, janoonsa se ei voinu näillä säillä enää juoda. 
Huomasin Jussin tulleen ulos päärakennuksesta, huikkasin sille että menis Mollan toiselle puolelle hiljaa kiertäen, mutta se tyhmä juoksi suoraan mun luo ja alko meuhkaamaan että mitä mä tällä ilmalla teen näin kaukana meidän tilalta. 
Hyssyttelin vaan sitä, ja sanoin että etkö sä huomaa että teillä on vieras lehmä pihassa, ja että toisin ku luullaan, ni myös lehmät ärsyyntyy. 
Sanoin että nyt hiljaa, toi meuhkaaminen on ku punainen vaate Mollallekin. 
Molla oli meidän nuorin lehmä, vasikoita lukuunottamatta, ja se oli aina hermostunu samalla lailla liiasta metelöinnistä, just niinku härät hermostuu ku ne näkee punasta. 
Sekin oli yks tieto lisää minkä tiesin ettei Jussi tienny. 
Siis se ettei punanen oo se mistä ne vauhkoontuu vaan se liike mitä ne matadorit tekee. 
Onneks Jussi hiljeni ku sanoin että sen polkupyörä oli löytyny lähempää meidän tilan nurkilta. 
Se sanokin että hoida ite lehmäs, ja painu siihen suuntaan missä sanoin sen pyörän olevan. 
Nyt Molla katteli mua hissukseen, paikallaan, välillä hörppi sadevettäkin siitä kaukalosta. 
Se sade oli vieny mun huomiota niin paljon, etten yhtään tajunnu kuinka paljon kello oli, ja kun vihdoin tajusin katsoa sitä, päähäni iski vain isoisän ohjeet saappaiden kuivaamisesta saunassa. 
Kello oli niin paljon, että tiesin isoisän olleen kotona jo hetken aikaa. 
Nyt ei ollut yhtään aikaa hukattavissa. 
Katsoin kelloa uudestaan, ja mielessäni laskin kuinka kauan menisi tässä sateessa taluttaa Molla takaisin meidän navettaan. 
Mä olin kahden vaiheilla, olisin voinu pyytää apua Jussin vanhemmilta, jolloin olisin saanut Mollan nopeammin kotiin ja ehkä jopa isoisän huomaamatta, mutta samalla olisin joutunu alttiiksi riskille, että Jussin vanhemmat olisivat kertoneet musta kaiken vanhemmilleni ja he sitten tietysti isoisälle. 
Päätin lähteä yksin taluttamaan Mollaa kotia kohti, ehkä se sade oli kastellut pääni niin paljon, että kuvittelin isoisän kehuvan mua sankarina kun olin pelastanut yhden eksyneen lehmän. 
Onnekseni mä huomasin pilvien hieman rakoilevan kauempana, se toi toivon siitä että kotiin asti matkalla ei sataisi kaiken aikaa. 
Hiljalleen etenimme, Molla ja minä, Jussikin tuli jo vastaan mutaisien käsien kanssa, ketjut jotenkuten paikallaan. 
En sanonu Jussille mitään, mielestäni häne käytös tällaisella ilmalla oli ollut hieman törkeetä. 
Ennen kuin Jussi kokonaan katosi mun taakse, tuli kuitenkin mieleeni kysyä, että minkä takia pyörä oli niin tärkeä Jussille. 
Tähän Jussi melkein päivänselvään tapaan tokaisi, että odottaa kirjettä pääkaupungissa sijaitsevasta koulusta ja haluaa hakea sen sit nopeesti. 
Jussi oli kuulemma hakenut Kauppatieteitä opiskelemaan, halusi kovasti pois maatalouden parista. 
Ymmärsin hyvin häne näkökulman, varsinkin kun ite saatoin karannutta lehmää mutaisissa saappaissa, joiden käytöstä yhteiseksi hyödyksi minua luultavasti jopa nuhdeltaisiin. 
Sanoin Jussille, että tulisi mullekin ilmottamaan tämän kirjeen saatuaan, mikäli ei joutuisi välittömästi arestiin. 
Maaseudulla ei katsottu hyvällä sellaisia kirjeitä jotka veisivät työn jatkajia lopullisesti pois peltojen äärestä. 
Tämän kuultuaan Jussin ilme hieman happani, mutta lupas tulla kertomaan uutisista ite. 
Mä jatkoin Mollan kanssa matkaa, ja Jussi jatkoi omaansa, sen lyhyen matkaa mitä vielä oli jäljellä. 
Katoin saappaita, katoin Mollaa. 
Yritin sateen läpi nähä oman kotitilamme, mutta väsymys äkillisestä pelastusreissusta esti mua näkemästä parhaalla mahdollisella tavalla. 
Olin näkevinään autojen valot edessä, ja aloin huitoa käsilläni. 
Huomasin tämän olleen moka. 
Koska huidoin kaksin käsin, en pitänyt Mollan kaulassa roikkuneesta lyhyestä köydestä kiinni, ja huitomiseni tietysti oli taas se punainen vaate Mollalle. 
Kuulin takaa kiihtyvän lehmän hengityksen, ja ehdin väistää sivuun, suoraan ojaan, ennenkuin Molla lähti pinkomaan noita valoja kohti. 
Mikäli Molla ja mahdollisesti vastaantulevien valojen aikaansaaja, auto tai jopa kuorma-auto törmäisivät, ei olisi juurikaan väliä kuinka kauan mulla menis kotimatkaan. 
Mahallani maaten huomasin valojen lähestymisen hidastuvan, ja sen verran mitä sateessa Mollan ahteria erotin, tajusin etteivät nämä kaksi vastakkain liikkuvaa kohdetta törmäisi. 
Kun valot pysähtyivät, uskalsin nousta ylös ja alistuneena lähteä tallustamaan märkää tietä pitkin valoja kohti. 
Matkaa oli ehkä noin sata metriä, ja saavutin valot hiljalleen mutta varmasti. 
Lähemmäksi päästyäni huomasin valojen tulleen isoisän vanhasta lavakuormurista. 
Helpotus ja kiinnijäämisen tuska hyppäsivät kurkkuuni yhtä aikaa. 
Pää painuksissa kävelin kuljettajan ovelle, joka olikin jo auki ja isoisä kuormurin sivulla, silittämässä Mollan selkää. 
Isoisä ei sanonut alkuun mitään, piti vain huolen siitä, että Molla saatiin talutettua lavalle siellä ollutta lastausramppia pitkin. 
Isoisä oli ollut karjanhoitajana niin kauan että osasi käsitellä Mollaa paljon paremmin kuin minä. 
Olkikoira 
Ostin eilen olkikoiran. 
En tiedä miksi. 
Jostain syystä en enää edes muista mistä. 
Sen muistan etten maksanut siitä paljoa, en olisi laittanut vähäisiä varojani kalliiseen olkikoiraan. 
Koira on varsin suuri, tuolla se eteisessä vahtii postiluukkua, kuono samalla korkeudella. 
Jos jaksaisin, luultavasti muistaisin syyn olkikoiran ostamiselle. 
Samoin, jos jaksaisin, luultavasti muistaisin mistä sen ostin. 
Olisi mukava tietää mihin se pitää viedä, mikäli siihen tulee vika. 
Vaikka olen ennenkin harkinnut olkikoiran ostamista, en ole tutustunut huoltotoimenpiteisiin ennalta, joten takuu pitää olla kunnossa. 
Ja palohälytin. 
En kylläkään tiedä miksi olen harkinnut ennenkin olkikoiran ostamista. 
Onhan tuollainen oljesta tehty koira täysin tarpeeton, sotkee eteiseni, eikä siitä ole edes yhtään seuraa, mutta kun ajattelee hyviä puolia, niin sitä ei tarvitse kouluttaa, ulkoiluttaa eikä ruokkia. 
Tosiaan, nyt kun tarkemmin ajattelen, en todellakaan tiedä miksi sen ostin. 
On ehkä mahdollista, että lapsena olin nähnyt sellaisen jossain ja tajunnut haluavani samanlaisen. 
Se selittäisi sen, miksi en tiedä miksi sen ostin. 
Ostin sen kaiketi alitajuisen tahdon ohjaamana. 
Tuo olkikoira, jonka aamulla nimesin Pyroksi, taitaa olla jokin lapsuuden kaipuun ikoni, esine joka linkittää tämän hetken siihen hetkeen, jolloin en tiennyt huomisesta mitään. 
No, enpä tiedä kyllä nytkään, mutta lapsena en osannut edes ajatella huomista. 
Ja nyt Pyro vahtii postiluukkuani, ikäänkuin suojellen minun huomistani ikäviltä kirjeiltä. 
Niin, ostin eilen olkikoiran. 
Se ajatus tuntuu jostain syystä olevan otsalohkoni päällimmäisenä. 
Ja ei, en tiedä missä kohtaa ajatukset oikeasti ovat. 
Mutta silti, ostin eilen olkikoiran. 
Veturinkuljettaja 
Pienestä pitäen olin halunnut olla veturinkuljettaja, vedellä hanoja suurella asemalla ja huudattaa pilliä, kun veturi lähtee kiskomaan vaunuletkaa. 
Minä rakastin höyryvetureita, niiden onkapannuja ja kaksiväristä puhkua, jota ne työnsivät ulos piipustaan. 
Ei minua pelottanut puheet kuumista ja jäätävistä työskentelyolosuhteista, minä halusin olla yhtä ison koneen kanssa ja kiskoa ihmisiä ja tavaroita pitkin raiteita. 
Osasin kaikki junalaulut, luin kaikki veturikirjat, olin olevinani pieni juna, joka jaksoi ja jaksoi. 
Tuijotin silmäni kipeiksi leikkikalukaupan ikkunassa esillä olevia pienoisrautateitä ja niillä puhisevia vetureita. 
Koetin säästää saadakseni sellaisen. 
Keräsin ahkerasti jätepaperia lähiseudun naapurustosta ja myin sen eteenpäin. 
Pullojakin sain joskus poisvietäväksi, ja joistain niistä sai rahaakin. 
En koskaan saavuttanut tavoitettani, tosin en enää muista miksi. 
Ehkä nälkä kasvoi syödessä, ja halusin aina vaan hienomman ja paremman junan kuljetettavakseni. 
Tai sitten niiden hinnat nousivat. 
Tai minua kiellettiin sellaista hankkimasta. 
Eihän meillä olisi silloin ollut edes tilaa millekään junanradalle, hyvä kun itse mahduttiin kaikki yhtaikaa lattialle seisomaan. 
Kun sitten menin naimisiin, odotin kovasti lasten syntymää. 
Ajattelin, että voin hankkia junan heti, kun poika syntyy. 
Pojallehan se olisi, tietenkin. 
Eiväthän aikuiset miehet junalla leiki, ajattelin. 
Meille syntyi seitsemän tytärtä. 
Kaikki ihania ja suloisia, mutta luontoni ei antanut periksi hankkia kenellekään heistä leikkijunaa, itsestäni puhumattakaan. 
Puute jäi vain kaivertamaan sisimpääni. 
Sitten satuin voittamaan lotossa. 
Ei paljoa, muutaman miljoonan vain, mutta sen verran, että siitä syntyi jotenkin kaikkivoipainen tunne. 
Otin yhteyttä rautatieyhtiön pääkonttoriin ja kerroin halustani ajaa junaa. 
He ehdottivat, että hakisin veturinkuljettajakurssille, mutta se ajatus ei enää tyydyttänyt minua. 
Halusin ajaa heti, viivyttelemättä. 
Päätin käyttää rahaa taikasauvana. 
Rautatieyhtiö myi junalippuja netissä. 
Sieltä jokainen sai varata haluamansa paikan haluamaansa junaan. 
Minä valitsin junani ja varasin kaikki paikat siitä. 
Rautatieyhtiö lisäsi vaunuja, mutta minä varasin paikat niistäkin. 
Jokaisen. 
Sama toistui muutaman kerran, ja juna taisi olla jo kolmatta kilometriä pitkä, kun yhtiöltä loppuivat vaunut. 
Väki parveili asemalla ihmettä katsomassa, kun juna saapui laiturille. 
Kenelläkään muulla ei ollut lippua kuin minulla. 
Minulla niitä sitten olikin kaksi suurta matkalaukullista. 
Nousin junaan, junan ovi sulkeutui, ja matka alkoi. 
Minä kuljin pitkin junan käytävää ja pysähdyin välillä juomaan kahvia ja juttelemaan ravintolavaunussa työskentelevän naisen kanssa. 
Meillä oli oikein mukavaa. 
Lopulta soitin veturin kuljettajalle. 
Hän pysäytti junan ja minä siirryin veturiin hänen seurakseen. 
Sain ajaa, kääntää kaikkia mahdollisia vipstaakeja ja vääntää kaikkia kytkimiä. 
Varojärjestelmä ohjasi junan sivuraiteelle. 
Olin tehnyt jotain outoa, eikä juna enää liikkunut minnekään. 
Avasin veturin oven ja juoksin metsään. 
Siinä juostessani minua nauratti ja muutuin itsekin junaksi. 
Tuksuttelin ympäri metsiä ja peltoja. 
Puhkuin ylös ja alas vuoria ja mäkiä. 
Lopulta he saivat minut kiinni ja toivat tänne. 
Täällä saa leikkiä junilla. 
Kaikki leikkivät. 
Kukas se kissanhännän? 
Olipa suuren maan laitamilla pieni savuinen kaupunki, jossa oli pienen pieni yliopisto. 
Se yliopisto oli täynnä suuria ideoita ja sen avarilla käytävillä kulki suuri joukko professoreja otsat sivistyneesti kurtussa. 
Jokainen heistä mietti syvällisiä ajatuksia, ja otsan ryppyjen syvyys kuvasti aina kunkin miettijän mietinnän syvyyttä. 
Vuosittain professorit kokoontuivat keskinäiseen tuloskeskusteluun, jossa he mittasivat toistensa otsaryppyjen syvyyttä ja sitten taputtivat kohteliaasti niille, joilla oli kaikkein syvimmät rypyt. 
Jotkut nuoremmat tieteenharjoittajat koettivat vilunkipeliä ja kuivattivat otsaansa ryppyjä alunalla tai muilla kemikaaleilla. 
Kävivätpä eräät heistä naapurimaassa, ottivat siellä silikoniruiskeita otsaansa paisuttamaan ja teettivät kirurgeilla näin syntyneeseen pulleaan otsaan syvimpiä uria, mitä siinä yliopistossa oli koskaan nähty. 
Onneksi yliopiston rehtori, kaiken itsekin kokenut nuorekas vanharouva, näki tämän huiputuksen lävitse ja määritteli saman tien silikoniotsaisille ihan omat urasyvyysvaatimukset. 
Tosin hän antoi asianosaisille tunnustuksen uusia uria aukoneesta innovatiivisesta ideasta ja taputti heitä ystävällisesti päälaelle. 
Se yliopisto, muiden yliopistojen lailla, halusi aivan ehdottomasti olla huippuyliopisto. 
Tai oikeastaan se halusi tulla huippuyliopistoksi tai ainakin, että sitä pidettäisiin huippuyliopistona, jossa huipputiedemiehet harjoittavat huipputiedettä. 
Professorit väittelivät keskenään, mistä tiedetään milloin ollaan huippuyliopisto tai montako huipputiedemiestä mahtuu huippuyliopiston huipulle. 
Kekseliäimmät heistä huomasivat, että jos kiipeää toisten harteille, niin on itse muita huipummalla. 
Tosin silloin saattoi käydä niin, että jotkut polkeutuivat toisten jalkoihin ja huippupaikat vähenivät vastaavasti. 
Se sama rehtori, viisas ja kokenut akateemikko, totesi silloin, että pian loppuvat ne, joiden hartioilla voidaan seistä tai joita voidaan käyttää astinlautoina, ja antoi määräyksen, että omaehtoisesti kukaan ei saa ryhtyä kiipijäksi, vaan siitä päätetään aina professorien keskinäisessä kokouksessa. 
Taas ryhdyttiin miettimään. 
Professoreista kaikkein viisaimmat ja yksi silikoniotsa löivät päänsä yhteen ja rupesivat tuumimaan, miten huipulle päästään. 
He lähettivät sanansaattajia kaukaisiin maihin ja kirjoittivat pitkiä artikkeleita vierasmaalaisiin lehtiin saadakseen edes pienen vinkin. 
He soittivat puhelimella kollegoilleen ja kävivät kylässä sellaisissa yliopistoissa, joita he pitivät hienoina ja arvokkaina. 
Se oli hieno oivallus. 
Koska kaikki yliopistot halusivat olla huippuyliopistoja, yhdenkään strategiassa ei ollut mitään muuta vaihtoehtoa, joten professorit saivat paljon kaipaamaansa materiaalia. 
Kun he sitten kokoontuivat yhteiseen neuvonpitoon, heillä oli monta valmista huippuyliopistoksi tulemisen mallia. 
Yliopiston rehtori, joka oli tottunut ajattelemaan omilla aivoillaan, totesi, että vaikka laatutyö onkin arvokasta ja hyviltä kannattaa ottaa oppia, niin huipulla olevalla täytyy olla jotain ihan omaa, ja että kopioimalla ei tulla maailman parhaaksi. 
Hän mainitsi vielä esimerkkinä nämä silikoniotsaiset tieteenharjoittajat, jotka olivat koettaneet huiputtaa itsensä huipulle. 
Hän totesi tyynesti, että koko yliopiston olisi syytä keksiä jotain yhtä omaperäistä, mutta muistutti, että vaikka huiputtaminen selvästi kuulostaa keinolta päästä huipulle, se on pitkällä tähtäimellä kovin lyhytnäköistä. 
Huippuyliopisto ajatus poltti niin kovin professorien mieltä, että he päättivät käyttää kaikki konstit tullakseen huipputiedemiehiksi huippuyliopistoon. 
He rutistivat otsaansa uusia uria miettiessään, kumpi tulee ennen, huipputiedemies vai huippuyliopisto. 
Jotkut professorit päättivät, että on mukavampaa olla pieni kala suuressa lammessa ja hakeutuivat pois pienen kaupungin yliopistosta toiseen kaupunkiin, jossa oli suuri yliopisto ja sen ympärillä vihreitä ruohokenttiä. 
Jotkut professorit taas halusivat olla suuria kaloja pienessä lammessa ja nimesivät entisiä opiskelijoitaan tiedemiehiksi poislähteneiden tilalle. 
Silti kaikkien mieliä kaihertava kysymys huippuyliopiston perimmäisestä merkityksestä jäi ratkaisematta. 
Pitäisikö heidän nyt oikeasti ryhtyä keksimään joitain ihan uusia huippujuttuja? 
Tai kasata kaikkien tiedemiesten kaikki tietämys samaan kasaan ja katsoa miten pitkälle se riittäisi ja miten korkealle se ylettäisi. 
Rehtori, joka oli avarakatseinen uudistaja, kehotti heitä kokeilemaan sitä ideaa ja niin kaikki tiedemiehet kantoivat kaiken tiedon sylissään yhteiseen kokoukseen katsoakseen, miten iso kasa ja korkea huippu siitä tulisikaan. 
Mutta ei siitä tullut kasaa ollenkaan, ei edes pienen pientä pikkuruista. 
Kukaan tiedemiehistä ei suostunut siihen, että hänen tietonsa olisi peittynyt toisten tiedon alle, vaan jokainen halusi oman tietonsa kasan päällimmäiseksi, sen huipuksi. 
Lopulta päätettiin järjestää kilpailu, jossa kerätään uusia innovaatioita huippuyliopiston rakentamiseksi. 
Kilpailuun sai osallistua jokainen, joka oli yliopistolla töissä tai opiskelemassa, ja kilpailun voittajalle luvattiin palkinnoksi maallista yltäkylläistä hyvää. 
Kilpailu synnytti ennennäkemättömän ryntäyksen. 
Yliopistolta loppuivat kynät ja paperi, kun kaikki kilvan kirjoittivat ajatuksiaan ylös. 
Kaikki liitutaulutkin olivat kohta täynnä tekstiä. 
Siinä syntyi tavattoman intensiivisiä ja innovatiivisia ideoita, ehdotettiin korkean tornin rakentamista yliopiston huipuksi, koko yliopiston siirtämistä korkean kallion päälle ja huiputuksen ottamista yliopiston ydinosaamisohjelmaan. 
Eivät raukat vieläkään muistaneet, ettei huiputuksella pitkälle päästä, paitsi tietenkin poliitikot, mutta se onkin ihan eri virka. 
Kilpailutuomarit tutkivat ehdotuksia kolmatta vuotta. 
Sinä aikana tiedemiesten otsarypyt syvenivät ja niitä syntyi uusiakin ajatuksen siirryttyä entisistä uomista uusiin huippuyliopistotavoitteisiin. 
Sitä pidettiin hyvänä merkkinä. 
Rehtorikin, joka aina sai sanat aseteltua kohdalleen, totesi jotain aiempaa ajattelijaa lainaten, että on hulluutta tehdä asiat aina samoin, mutta odottaa uusia tuloksia. 
Hän piti tiedemiesten uusia otsaryppyjä lupaavana merkkinä, mutta samalla häntä huolestutti, että osa aiemmista rypyistä oli selvästi oikeamassa. 
Eräs sileäotsainen opiskelija, mieli vielä vapaana tiedon kahleista, totesi kilpailuvastauksessaan, että huippuyliopisto se on hännänhuippuyliopistokin. 
Tämä idea sai kilpailutuomarit hyppäämään yläpystyyn ja ryntäämään papereitaan heilutellen pitkin yliopiston käytäviä. 
Nyt oli lopultakin olemassa uusi ja toteutuskelpoinen idea. 
Tiedemiehet, jotka jo olivat lähes luopuneet toivosta, innostuivat ja huusivat hurraata. 
Ongelma oli ratkaistu ja sille opiskelijalle annettiin omena palkinnoksi. 
Nyt he voisivat olla hännänhuipputiedemiehiä hännänhuippuyliopistossa ja tehdä hännänhuipputiedettä. 
Hymy levisi professorien kasvoille ja heidän otsaryppynsä silisivät saman tien. 
Paitsi tietenkin niiden, joiden otsarypyt olivat keinotekoisesti silikoniotsaan kaiverrettuja. 
Näistä huiputtajista olikin tulossa uuden hännänhuippuyliopiston arvostetuimpia tiedemiehiä, sillä vanhasta otsanryppyihin perustuvasta arvomaailmasta irtautuminen oli jo osoittautunut mahdottomaksi. 
Yliopiston rehtori, joka usein katsoi asioita pidemmälle, kuin mihin hänen oma nenänsä ulottui, päätti että yliopisto ei olisikaan mikä tahansa hännänhuippuyliopisto, vaan nimenomaan kissanhännänhuippuyliopisto, sillä kissa on eläin, joka itse nostaa hännänhuippunsa omaa ymmärrystään ylemmäs. 
Vaan kuinkas sitten kävikään. 
Erääseen kammioon unohtunut hallintovirkamies kuuli uudistushankkeesta. 
Hän nirskautti kammionsa oven auki ja köpötteli suoraan rehtorin kansliaan, jossa professorit juuri nostivat maljoja uudelle uljaalle yliopistolleen. 
Hallintovirkamies ojensi jokaiselle juhlijalle satamäärin kaavakkeita ja esitti useita niiden täyttämiseen liittyviä vaatimuksia. 
Professoreja hermostutti, mutta tottuneena hallintovirkamiesten päsmäröintiin ja kaikenpuoliseen jarrutukseen, he ryhtyivät refleksinomaisesti täyttämään lomakkeita kynät sauhuten. 
Hallintovirkamies hymyili tyytyväisenä. 
Hän köpötteli takaisin kammioonsa, kirjoitti kirjeen jokaiselle kollegalleen kaikissa muissa yliopistoissa ja pyysi heitä lähettämään lisää kaavakkeita. 
Kirje 
– Arvaa mitä. 
– No? 
– Minä sain oikean kirjeen. 
– Semmoisen paperisenko? 
– No ei tämä nyt ainakaan muovia ole. 
– Et ole kuitenkaan avannut sitä. 
– En ole raaskinut. 
Menee jännitys pilalle. 
– Se on mainos, yrittävät myydä sinulle jotain. 
– Ei voi olla. 
Käsin kirjoitettu osoite ja kaikki. 
– Se mitään todista. 
Avaa nyt se. 
– No jos nyt sitten... 
Tämä tekstikin on käsin kirjoitettu. 
– Ovela mainostemppu, et malta jättää sitä lukematta. 
– Tämä on joltain Sirkulta, sanoo että se haluaisi tavata. 
– Se myy sinulle lomaosaketta tai jotain. 
– Se haluaa vain jutella, katso vaikka. 
– En kyllä luottaisi tuohon. 
Se haluaa sinun rahasi. 
– Miksihän se tahtoo tämän kirjeen takaisin? 
– Sitä pitää varmaan kysyä siltä itseltään. 
– Jos se on joku vähävarainen ja sillä on vain tämä yksi kirje. 
– Ja se lähettää sen aina seuraavalle hyväuskoiselle? 
– Vaikka niin, eihän tässä ole minun nimeä kuin kuoressa. 
– Se voi olla niitä uusia ekologisia kierrätyskirjeitä. 
– Niin kuin kiertokirje, vai? 
– Niin sellainen, tiedäthän? 
Pyramidihuijaus ehkä. 
– Äethoo neuvoi polttamaan kaikki kiertokirjeet. 
Onko tulta? 
Tukholman kapein katu 
Maaliskuinen aamu oli hyisen kylmä. 
Mårten Trotzigin apulainen Johan puhalteli paleleviin käsiinsä seisoessaan Järntorgetilla kuulemassa viimeisiä ohjeita. 
Mårten selosti tarkkaan, mihin hintaan Johanin oli myytävä kuparia ja paljonko hän saisi enintään maksaa kuparin toimittajille. 
Johanin toistettua ohjeet oikein, Mårten hätisteli hänet töihin. 
Mårten heitti satulalaukut hevosensa selkään, nousi satulaan ja ratsasti ulos Tukholmasta. 
Mårten oli Tukholman rikkaimpia porvareita, joten hänen olisi voinut olettaa matkustavan komeammin. 
Normaalisti hän olisikin matkannut reessä lämpimien turkisten alla, mukanaan seurue palvelijoita ja asemiehiä. 
Hän ei kuitenkaan halunnut vetää liikaa huomiota puoleensa. 
Mitä harvempi tietäisi satulalaukuissa olevasta kullasta, sen parempi. 
Kilpailijoillekaan ei kannattanut antaa vihiä Mårtenin suunnittelemasta kuparikaupasta, etteivät he yrittäisi ehtiä apajalle ensin. 
Mårtenilla oli vyöllään pistooli ja miekka, jotka toivat hänelle turvan tunnetta. 
Miekkaa hän ei juurikaan osannut käyttää, hän oli hankkinut sen vain koska muutkin rikkaat miehet kantoivat miekkaa vyöllään. 
Pistoolia hän sen sijaan osasi käyttää. 
Se ei ollut herrasmiehen ase, mutta pistoolinpiippuun tuijottaminen sai yleensä miehen miettimään tarkemmin sanojaan ja tekojaan. 
Mårten ratsasti länteen kohti Kopparbergiä. 
Matka veisi monta päivää, mutta Mårten ei välittänyt. 
Hän oli hyvällä tuulella. 
Ajatus häntä odottavasta suuresta kuparierästä sai hänet hymyilemään. 
Tämä kauppa tekisi hänestä entistäkin rikkaamman, ehkä jopa Tukholman rikkaimman porvarin. 
Vuosia sitten saapuessaan Wittenbergistä tänne takapajuiseen Ruotsiin hän olisi tuskin edes osannut aavistaa, kuinka rikkaaksi hän vielä tulisi. 
Mårten omisti jo kolme taloa Trappegrendenillä. 
Trappegrenden oli kapea, taisipa olla jopa Tukholman kapein katu. 
Se oli kuitenkin lähellä Järntorgetia, rauta- ja kuparikaupan keskusta eikä Mårten halunnut muuttaa sieltä muualle, vaikka hänellä olisikin pian varaa rakennuttaa itselleen kartano Tukholman liepeille. 
Mårten oli sen sijaan päättänyt jättää itsestään pysyvän muiston jälkipolville lahjoittamalla Tukholman saksalaiseen kirkkoon uuden alttaritaulun. 
Ihmiset katselisivat alttaritaulua kymmeniä elleivät jopa satoja vuosia myöhemmin ja sanoisivat ”tuon lahjoitti Mårten Trotzig”. 
Jos Mårten olisi katsellut ympärilleen kunniasta ja kuuluisuudesta haaveilemisen sijaan, hän olisi saattanut huomata ryövärit aikaisemmin ja päästä heitä karkuun. 
Nyt hän huomasi heidät vasta kun he säntäsivät metsästä katkaisemaan hänen tiensä. 
Ryöväreillä oli resuiset vaatteet eikä heidän aseistuksessaan ollut kehumista. 
Isonenäisellä oli pelkkä puunuija ja parrakkaalla oli kädessään ruosteinen kirves. 
Kaljulla ryövärillä oli sentään jalkajousi, mutta vain yksi vääntynyt nuoli. 
Mies, joka osaisi käyttää miekkaa ja jolla oli vielä pistooli vyöllään saisi kukistettua ryövärit helposti eivätkä he normaalisti kävisi näin vaarallisen saaliin kimppuun. 
Kevättalven mukana saapunut nälkä oli kuitenkin saanut heidät epätoivoisiksi ja aseistuksen sijaan ryövärit luottivat lukumääräänsä sekä paloviinan tuomaan voimantunteeseen. 
Mårten pysäyttti hevosensa ja katseli ryöväreitä epäluuloisesti. 
- Mitä te haluatte? Mårten kysyi. 
- Eikö se ole selvää? parrakas ryöväri ärähti. 
– Haluamme kukkarosi ja hevosesi! 
Mårten veti pistoolinsa ja tähtäsi sillä parrakasta ryöväriä. 
- Häipykää siitä tai ammun, Mårten sanoi. 
- Sinulla on yksi kuula ja meitä on kolme, parrakas ryöväri totesi. 
– Senkun ammut, kaksi meistä syö ja juo tänään kievarissa kolmannen muistoksi sinun rahoillasi. 
Mårten tähtäili kutakin ryöväriä vuorollaan osaamatta päättää, mitä tekisi. 
Isonenäinen ryöväri päätti toimia. 
Hän säntäsi kohti Mårtenia puunuija koholla ja päästi raivoisan huudon. 
Mårten laukaisi pistoolinsa. 
Kuula raapaisi isonenäisen ryövärin päätä ja jatkoi matkaansa upoten lumihankeen. 
Ryöväri putosi polvilleen huutaen tuskasta ja painoi kädellään päänsä sivua yrittäen lopettaa verenvuodon. 
Kalju ryöväri laukaisi jalkajousensa, mutta vääntynyt nuoli ei osunut maaliinsa. 
Parrakas ryöväri ryntäsi hevosen luokse ja sai Mårtenin vedettyä maahan. 
Mårten pääsi kuitenkin jaloilleen ja veti miekkansa. 
Hän huitoi miekallaan kahta ryöväriä saamatta aikaan muuta kuin sen, että ryövärit pysyivät hänestä loitolla. 
Mårten kirosi itseään siitä, ettei ollut koskaan ottanut oppitunteja miekan käytössä. 
Mistä tahansa Tukholman kapakasta olisi varmasti löytynyt joku Liivinmaalla tapellut sotilas, joka olisi opettanut häntä miekkailemaan muutaman taalerin hinnalla. 
Isonenäinen ryöväri sai verenvuodon lakkaamaan ja nousi pystyyn puunuija kädessään. 
- Ammuit korvani irti, ryöväri mutisi vihaisesti. 
– Tämän saat maksaa. 
Isonenäinen ryöväri hiipi Mårtenin huomaamatta hänen taakseen ja iski häntä puunuijalla takaraivoon niin kovaa kuin jaksoi. 
Mårten kaatui maahan eikä enää noussut. 
Pistoolinlaukauksesta, ruudinkärystä ja veren hajusta hermostunut hevonen kavahti takajaloilleen ryövärien lähestyessä sitä. 
He eivät saaneet hevosta taltutettua ja se pääsi heiltä pakoon. 
Ryövärit saivat saaliikseen vain Mårtenin kukkaron ja olivat siihen tyytyväisiä, koska eivät tienneet menettäneensä satulalaukuissa olleen kullan. 
Kun Mårtenin hevonen palasi yksin Tukholmaan, Johan käsitti heti jotain pahaa tapahtuneen. 
Hän lähti muutaman apurin kanssa etsimään Mårtenia ja he löysivät hänet hengettömänä tien vierestä. 
Oli jo liian myöhä lähteä ajamaan ryöväreitä takaa ja seuraavan yön lumisade peitti heidän jälkensä. 
Tukholmalaisen porvarin Mårten Trotzigin maallinen vaellus päättyi kauppamatkalla ryövärien uhrina 21.3.1617 eikä Tukholman saksalainen kirkko saanut uutta alttaritaulua. 
Hänen kohtalonsa jäi kuitenkin tukholmalaisten mieleen ja hänen kapeaa asuinkatuaan ryhdyttiin kutsumaan Trotzigin kaduksi. 
Nimitys jäi käyttöön ja vuonna 1949 kadusta tuli virallisestikin Mårten Trotzigs Gränd. 
Se on vieläkin Tukholman kapein katu. 
Kuninkaiden ja tsaarien rajat 
Eräänä iltana vähän Pyhän Ristin päivän jälkeen ummeljokelaisen Juho Männynjuuren oveen koputettiin. 
Koputus oli hiljainen ja vaivihkainen ja jäi melkein huomaamatta sateen ropinan seasta. 
Juho lopetti lampaanpaistin syömisen ja vilkaisi vaimoaan Vappua. 
Juho nousi ja asteli ovelle. 
Hän avasi oven ja tunnisti pimenevässä syysillassa seisovan miehen veljekseen Jaakoksi. 
Juho viittasi Jaakkoa tulemaan sisälle savupirttiin ja vilkaisi vielä pihalle ennen kuin sulki oven. 
Vappu lopetti karstaamisen kun Jaakko istahti pöydän ääreen. 
- Päivää taloon, Jaakko sanoi. 
– Missä lapset ovat? 
- Päivää vaan, Vappu vastasi. 
– Lapset nukkuvat aitassa kun vielä tarkenevat. 
On kuulemma parempi ilma kuin pirtissä. 
- Piilotitko veneen hyvin? Juho kysyi. 
– Rantaratsastajat ovat nuuskineet jokirannassa tavallista enemmän sen jälkeen kun Ukkolan Eerik vei luvatta lehmän siskolleen Husulaan ja sai 10 hopeataalarin sakon. 
- Älä huoli, vene on hyvin piilossa. 
Mitä muuta tänne ruotsinpuolelle kuuluu? 
- Kävin Loviisassa syysmarkkinoilla. 
Majamieheni kertoi, että sinne aiotaan rakentaa linnoitus. 
Ajateltiin, jos vaikka muutettaisiin sinne. 
- Sinä olet ajatellut, Vappu tokaisi. 
- Jotain pitää tehdä, jos sadot eivät parane. 
Tuli taas niin huono sato, että nähdään varmaan keväällä nälkää. 
Linnoitustöissä tarvitaan puusepän taitoja osaavaa miestä. 
- Kuulin kirkolla, että ryssänpuolelle Sippolaan rakennetaan uutta krouvia. 
On sielläkin varmaan puusepälle töitä eikä tarvitsisi lähteä niin kauas kotoa. 
- Ryssänvallan alle en vapaaehtoisesti lähde, Juho tiuskaisi. 
- Isävainaa kertoi aina, kuinka miehityksen aikana staarosti kävi alati karhuamassa veroja. 
Ei sille uskaltanut vastaan sanoa. 
Kasakat olisivat tulleet ja tappaneet kaikki. 
- Vanhat lait ovat ryssänpuolellakin voimassa, Vappu intti. 
– Hyvinhän Jaakollakin siellä menee. 
Jaakko otti tupakkapussin ja piipun esille aikoen pistää tupakaksi. 
- Haluatteko tupakkia? 
Tämä on Pietarista, hyvää laatua. 
Ennen kuin Juho ehti vastata, ovelta kuului äänekäs ja vaativa koputus. 
- Rantaratsastajat, Vappu henkäisi. 
– Nyt kävi huonosti. 
Juho säntäsi nurkkaan, jossa oli yksinkertainen puuarkku. 
- Äkkiä tänne, Juho sanoi. 
- En minä tuohon pieneen arkkuun mahdu, Jaakko vastusteli. 
- En minä sinua arkkuun ole laittamassakaan, auta siirtämään sitä. 
Juho ja Jaakko siirsivät arkkua ja sen alta paljastui luukku, jonka Juho avasi. 
- Sinne vaan, Juho sanoi. 
– Ole sitten ihan hiljaa. 
Jaakko ahtautui alas pienestä luukusta. 
Koputus ovella oli muuttunut entistä raivokkaammaksi. 
Juho riensi ovelle, kun arkku oli saatu taas paikalleen. 
Oven takana seisoi kaksi rantaratsastajaa, jotka tunkivat sisään. 
- Miksette heti avanneet ovea? nuorempi rantaratsastaja kysyi. 
- Emme uskaltaneet, luulimme, että ryssä on tullut joen yli, Juho vastasi. 
- Ryssä ei koputtaisi, se tulisi ovesta läpi. 
- Keitä te olette ja miksi tungette tänne iltamyöhällä? 
- Minä olen Saramäki, vanhempi rantaratsastaja sanoi. 
- Tuo nuorukainen on Hartikka. 
Väittää nähneensä jonkun kulkeneen tuolla pihalla. 
Tulimme katsomaan, ettei mitään ole hätänä. 
- Kuka tuolla pihalla kulki ja miksi? Hartikka tivasi. 
- Tässä säässä eivät kulje kuin kruunun miehet, salakuljettajat ja ryssän vakoojat. 
- Minä siellä kuljin, kävin huussissa, Juho vastasi. 
– Sitä en tiedä, katseliko ryssän vakooja toimiani tai veikö salakuljettaja jätökset ryssänpuolelle. 
Vai haluavatko kruunun miehet viedä ne veroina? 
- Ei kai haittaa, jos katselemme vähän ympärillemme? Saramäki kysyi. 
- Milläs minä teitä estäisin? 
Hartikka ja Saramäki katselivat ympärilleen. 
Saramäen katse kiinnittyi pöydälle. 
Juho ja Vappu katsoivat samaan suuntaan ja kalpenivat. 
Jaakko oli unohtanut tupakkapussin ja piipun pöydälle. 
Saramäki asteli pöydän luokse ja istahti penkille. 
Hän otti piipun ja tutki sitä pirtin hämärässä valossa. 
Sitten hän nuuhkaisi tupakkapussin sisältöä. 
Leppäkerttu 
Olin silloin vasta pieni lapsi, en minä maailmasta juurikaan ymmärtänyt. 
Kesät olivat kuumia kun meidän pihalla hypittiin sadettajan ympärillä, jonka jälkeen pyöräiltiin kilpaa jäätelökioskille. 
Niinä päivinä minä veistin isän ja veljen kanssa kaarnalaivoja. 
Me laskimme ne vieressä kuohuvaan koskeen, josta uskoin niiden matkaavan aina maailman ääriin asti. 
Äidin kanssa me teimme leppäkerttuja. 
Maalasimme erikokoisia mukulakiviä täplikkäiksi mustapunaisiksi ja laitoimme niitä ympäri pihamaata. 
Mielestäni ne olivat kivoja, leppäkertut kun olivat pienessä mielessä kiehtovia otuksia. 
Uskoin, että kun leppäkerttu laskeutui kädelle, olisi hän minun ystäväni ja se merkitsisi hyvää onnea minulle. 
Nyt meillä oli niitä onnenhippusia kukkaisistutukset ja kivetysten reunamat täynnä. 
Leppäkertut olivat pieniä ja voimattomia eliöitä isossa maaillmassa. 
Auringonpaiste, sateet ja muut luonnonvoimat kuluttivat kirkkaan maalipinnan nopeasti mataksi, äidin kanssa me aina hoidettiin haavoittuneita. 
Minä pidin siitä kun sain auttaa. 
Kerran kuitenkin, taas erään sateen jälkeen kun olin yksin maalailemassa leppäkerttujen siipiä ehyiksi. 
Ihmettelin vieressä olevaa sadevesikaivoa, kuinkakohan syvä se mahtaisi olla, en ainakaan nähnyt pohjaa silloin. 
Se leppäkerttu, jonka olin juuri saanu valmiiksi, oli yksi pienimmistä. 
Minä heitin sen sadevesikaivoon, kesti kauan ennenkuin pohjasta kuului kolahdus. 
Vasta vuosien jälkeen minä tajusin. 
Leppäkerttu oli yhä siellä pohjalla, nyt värittömänä ja siipensä menettäneenä. 
Yksin unohdettuna pimeässä, harmaana ja hylättynä lopun ikäänsä. 
Eikä hän koskaan enää edes olisi leppäkerttu. 
Ei minun ollut tarkoitus. 
Matkustajan paikallasi 
Olit silloin paras ystäväni. 
Me kävimme silloin kahdestaan maailman huipuilla, kahdestaan me kuljimme näitä polkuja. 
Kun olin sinun kanssasi, se oli taistelua maailma vastaan me. 
Aina muistan kuinka ajoimme keskellä sysimustia metsiä, pitkin öisiä teitä, joita vain autosi himmeät etuvalot valaisivat. 
En nähnyt juurikaan eteenpäin, mutta tiesin, että sinä näkisit kauas pimeässä. 
Kun sinä ajoit, tunsin olevani turvassa, ja kun sinä käännyit hymyilemään minulle, tiesin etten koskaan haluaisi olla missään muualla kuin vieressäsi. 
Sinä et enää kuitenkaan ottaisi minua matkustajan paikallesi, olet poissa, ja minä saan ajaa yksin näitä pilkkopimeitä teitä. 
Enkä näe minne olen matkalla, en näe yhtään mitään. 
Juokse hänen luokseen 
En voi katsoa taaksepäin, juoksen, juoksen niin lujaa kuin jaksan, niin kauas kuin jaksan. 
Älä seuraa kun minä karkaan tästä maailmasta, ei, en minä tänne kuulu. 
Minua ei haluta tänne, juoksen, juoksen, kauas pois. 
Mielessäni vielä ne sanat: 
'Ei, ei, en minä halua häntä nähdä' 
'Mutta hän on poikasi' 
'Minulla ei ole enää poikaa' 
Uuvuin taas sen tutun kiven viereen, sen joka oli ennenkin tuntenut kyyneleeni. 
Putosin maahan, laitoin silmät kiinni, painoin pääni alas ja sorruin siihen asentoon, jossa kädet tuntuivat menevän kaksi kierrosta vartaloni ympäri. 
Kadotin itseni taas tyhjyyden pimeään aukkoon, enkä enää osaisi yksin kotiin. 
Onneksi istuit viereeni painaen pääsi olkapäälleni. 
'Kuka on Niko' 
Niko oli kaksoisveljeni. 
Niko oli se, joka puhalsi enemmän kynttilöitä synttärikakuista, se, josta otettiin enemmän kuvia perhelomilla ja se joka hymyili enemmän (sanottiin, että siitä meidät erotti). 
Vaikka luulisi, että kaksoset olisivat samanlaisia, me olimme kuin aamuyö ja iltapäivä, syntymisaikojenkin mukaan. 
Niko oli iltapäivä, hän oli kaikessa niin hyvä, minä taas en osannut edes heittää pesäpalloa. 
'Heität kuin tyttö', isä sanoi, enkä päässyt kopittelemaan hänen ja Nikon kanssa, 'mitä jos pyytäisit äitiä'. 
Olen varma, että Niko olisi jaksanut juosta minua kauemmaksi. 
Taas muistin sen päivän kuin eilisen, silloin kun kävelin Nikon kanssa metsäpolkuja pitkin kouluun. 
Oli kolmosluokan ensimmäinen päivä, aurinko oli kirkas ja meillä molemmilla oli uudet hienot shortsit ja lenkkarit, niillä olisi hyvä pelata jalkapalloa välitunneilla. 
Juoksimme kilpaa sisälle odottamaan ensimmäistä välituntia, koulullakin oli kuulemma uusi pallo. 
Tunnilla mietin kuinka me olisimme voittamaton kaksikko kun Niko hyökkäisi ja minä puolustaisin. 
Välitunti alkoi, kiirehdin eteiseen, mutta en löytänyt kenkiä Nikon omien vierestä. 
Olin varmasti jättänyt ne siihen, jätän ne aina Nikon viereen. 
Sitten tajusin mitä oli tapahtunut, kun näin ikkunasta mitä nelosluokan pojat touhuilivat ulkona. 
Näin sen selvästi, kuinka avuttomat ja nauhattomat lenkkitossut upposivat taas kuralammikon pohjalle. 
'Hei ne on mun lenkkarit' 
'Ne oli, nyt ne on meidän lätäkön sukellusveneinä' 
'Vittu mä tapan teidät kaikki, niistän joka ikisen' 
'Anteeks mitä?' 
Silloin se tapahtui, juuri silloin kun väkijoukko oli kerääntynyt ympärille ja nelosluokan pojat lähestyivät kuin se olisi ollut hidastettu kohtaus. 
Sillon minä vuosin, purskahdin itkuun ja kastelin housuni, en mahtanut sille mitään. 
Kaikki osoittivat shortsien tummunutta haaroväliä, kaikki nauroivat. 
Juoksin, juoksin niin kauas kuin jaksoin. 
Juoksin niin kauas, etten olisi enää ikinä osannut takaisin koululle. 
Kun en enää jaksanut, putosin maahan, laitoin silmät kiinni ja toivoin, että kaikki olisi vain pahaa unta. 
Silloin tunsin oudon kosketuksen, se oli Niko, mutta aurinkoa vasten seistessään hän näytti joltain yliluonnolliselta. 
'Ota nämä mun', Niko sanoi ja riisui shortsinsa. 
Laitoin ne jalkaan ja huomasin, kuinka Niko tarttui jalastani, laittoi sen avattuun lenkkariinsa, teki toiselle jalalle samoin ja sitoi nauhat kiinni. 
Hän tarttui kädestäni ja vei minut takaisin koululle. 
Seuraavalla välitunnilla kukaan ei enää nauranut, vaikka Niko olikin alusvaatteilla ja märillä sukilla alapihan hiekkakentällä. 
Ei Niko päässyt silloin pelaamaan jalkapalloa, mutta katsoi kuinka minä juoksin kentällä pallon perässä. 
Minä juoksin lujaa ja näin kuinka Niko katsoi ihaillen, hän taputti ja hymyili minulle. 
Se oli elämäni paras päivä. 
Kerrottuani tämän tarinan, nostit minut ylös ja halasit lujaa. 
Hetken aikaa katsoimme sitä kiveä, sitä joka tunsi kyyneleeni, sitä kiveä, jossa luki: 'Rakas poika, veli ja enkeli'. 
Et koskaan ihastuisi ensisilmäyksellä 
Oli ehkä päivä kolme tai viisi, kun näit jonkun ensimmäistä kertaa, tai oikeastaan hänet, joka istui välitunnilla syrjässä kuulokkeet korvillaan pakoillen yksinäisyyttä. 
Se oli joku, joka sai sydämesi lyömään yhden ylimääräisen lyönnin, pysäytti maailman hetkeksi kunnes se taas jatkoi matkaansa. 
Ehkä istut hänen viereensä, kysyt 'mitä kuuntelet' ja hänkin tykkäisi The Killersistä. 
Pyydät häntä istumaan vieressäsi psykologiassa, seuraavassa jaksossa kaikissa samoissa kursseissa ja teistä tulisi nopeasti hyvät ystävät, haluaisit jotain enemmänkin. 
Hymyilet ja vietät kaiken aikasi hänen kanssaan tai häntä ajatellen ja lähetät tekstiviestejä yömyöhään kunnes silmäsi taas sammuisivat tai hän ei enää vastaisi. 
Kutsut hänet synttäreillesi ja saisit lahjaksi suloisimman pehmoapinan, ajattelet, että tänään on se päivä, mutta tänään olisikin se päivä kun loppuillasta hän löytäisi jonkun toisen ja hakkaisi sydäntäsi moukarilla sirpaleiksi. 
Hän hakkaisi vielä vuosienkin päästä, sillä ei hän sinusta koskaan välittänytkään, olit vain korvike. 
Ehkä käveletkin tällä kertaa ohitse, mutta sitten seuraavalla kerralla menisit juttelemaan. 
Et kuitenkaan koskaan uskaltaisi, et edes netissä, vaikka se olisi helppoa, monta kertaa sinun oli pitänyt pyytää häntä ystäväksi Facebookissa. 
Joku kaunis päivä, ehkä päivä 76 tai 93, hän pyytää sinua ystäväksi ja suostut, odotat häntä aina koneella ja keksit etukäteen mitä sanoisit hänelle. 
Muutaman kerran ujosti sanot 'moi' kun törmäätte koulunkäytävillä ja melkein myyt maailmasi, kun saat tietää hänen olevan sellainen, tiedättehän, helposti muiden matkaan menevä. 
Luulet voivasi muuttaa ihmisiä, ja annat hänelle vielä mahdollisuuden, mutta hän ei anna sinulle mahdollisuutta. 
'Mitä jos oltaisiin vain ystäviä', etkä hänestä sen jälkeen enää kuule. 
Ikinä. 
Paitsi ehkä sitä, että hänen elämänsä on mahtavaa ilman sinua. 
Ehkä unohdatkin hänet, on koeviikko tulossa ja paljo muuta ajateltavaa. 
Silloin tällöin kuitenkin näkisit hänet, ja aina sydämesi kompassi menisi sekaisin, ensimmäisestä kerrasta siihen viimeiseen asti. 
Eläisit omaa elämääsi, omien kavereidesi, seurustelusuhteiden ja tulevaisuuden kanssa; Helsingistä kauppatieteiden maisteriksi ja omakotitalo merenrannalta, puoliso ja kaksi lasta. 
Näiden unelmien sivussa, lukion viimeisenä vuotena kaikuisi käytävillä tämä suru-uutinen; hän oli vienyt henken itseltään, ei kestänyt yksinäisyyttä ja masennusta enää, ja stressi ylioppilaskokeista oli laukaissut tämän vyyhdin pillereiden avulla. 
Harmittaisi kun et häneen koskaan olisi päässyt tutustumaan. 
Mutta nyt oli päivä kolme tai viisi, etkä kaveriporukassa kuuntele vaan jatkat hänen tiirailemista matikanluokan edessä. 
Olet rohkea, horoskooppimerkkisikin on leijona, ja ennen tuntien alkua istahdat hänen viereensä koulunkäytävällä. 
- Moi, mitä kuuntelet? kysyt vilpittömästi 
Hän ottaa toisen kuulokkeistaan pois, vastaten ujosti 
- Mm.. The Killersiä, mitenniin? 
- Ai oikeastiko, sellaista roskaa, et oikeasti, luulin että olisit siisti tyyppi, koitat ivata, 
Ihan mitenvaan, mut älä ikinä tule mun tai kaverien lähelle, sua ei haluta tänne, jatkat vielä 
- Ai okei, hän vastaa hiljaa ja nousee lähteäkseen luokkaan karkuun. 
- Mut mee Janican tai Eetvartin luokse, nekin tykkää Killersistä... 
Voitte olla säälittäviä yhdessä, huudat vielä perään. 
Päivä päättyi, kotimatkalla huomaat kuinka hän juttelee jo Janican kanssa, hymyilet vaikka sydämesi on ylösalaisin, ja laitat iPodistasi When you were youngin soimaan. 
Isän poika 
Sytytti äiti taas riidankeskeisen savukkeensa ja laiturilla upotti sormensa rauhallisesti virtaavaan veteen. 
Sisällä isä tuijotti samoja seiniä, ehkä pelkäsi niiden kaatuvan päälleen. 
Huoneessaan pieni poika leikki pakonomaisesti leluautoillaan, esitti itselleen ettei mitään ollut tapahtunutkaan, vaikka sen huudon peittämiseksi olisi korvien päälle tarvittu kahdet kädet lisää, 'antakaa minut anteeksi'. 
Kohta nauroi poika isänsä kanssa, kun isä kaahasi pikkuautollaan väärää kaistaa rekan etupuskuriin. 
Silmien kohdatessa sanoi isä pojalleen 'pidä äidistäsi huoli', ja sulki pojan syliinsä kuin oltaisiin maailman lopulla. 
Silloin isä lähti, jätti jälkeensä vain äänen. 
Sen äänen, joka pelästytti linnut puista, ajoi rusakon täysjuoksuun ja pudotti äidin keittiön lattialle päiväkausiksi, äänen, jonka takia vanha puuvaja poltettiin ja isä suojelusenkeliksi kastettiin. 
Virtasi joessa vesi vuosienkin jälkeen, kun päivät toisensa perään vaihtuivat öiksi. 
Poika tapasi kadota näihin öihin etsimään itseään, ja heti ajokortin saatuaan painoi kaasupolkimen pohjaan tyhjien teiden vastaantulijoiden kaistoilla niinä tunteina. 
Silloin poika saattoi hymyillä, saattoi ehkä nauraakin. 
Oli yössä hänen kotinsa, ei auringon alla muiden kanssa halunnut onnen perässä juosta, ei kyyneliään vierittää. 
Eikä kukaan poikaa tuntenut, äitinsäkään, jos joku olisi, niin olisi hän varmasti rakastanut poikaa kultaisella sydämellä. 
Sumuisena syysaamuna äiti poltti mentholtupakkaansa laiturilla istuen, niin kuin hän oli jo vuosia tehnyt, ja katsoi kuinka joki vain jatkoi virtaamistaan, ei sitä kukaan voisi pysäyttää. 
Sinä vuotena ruska oli kaunis, mutta niistä sumuisista päivistä oli taas tuleva pitkiä ja pimeitä öitä, joina äiti humalassa saattoi tehdä mitä tahansa. 
Silloin poika vietti elämänsä vihkojen sivuilla, niihin sanoihin katkoen kynänteräänsä yhä useammin, 'anna minut anteeksi'. 
Ei puissa ollut enää lehtiä, kun poika karkasi taas kaahamaan silmät kiinni rantakatuja pitkin. 
Ei se enää miltään tuntunut. 
Palasi hän kotiin vain nähdäkseen äidin makaamassa äksänä selällään lattialla vedettyään muutaman sätkän ja ilopillerin, oli todellisuus karannut niistä ikkuinoista joista poikakin. 
Poika repäisi sivun vihostaan, kirjoitti 'pidä huoli itsestäsi', ja taitteli sen nätisti äidin etutaskuun. 
Niin poika upotti äitinsä suruun; suruun, joka ajoi rekkakuskin koomaan, taittoi metrikaupalla teräskaidetta ja veti puoleensa vilkkuvia valoja, suruun, josta nousemiseksi olisi tarvittu kahdet kädet lisää. 
Orkideapolun astronautti 
Oli syksy ja perjantai, katsoin ylös kun putoilevat lehdet tanssivat ilmassa tehden piruetteja ja taivaanrannanmaalarit värittivät ruskaväreillään kaiken kauniiksi. 
Olin matkalla ystäväni kosteille syntymäpäiväkutsuille, ja ajattelin haaveillen sitä kuinka olin pakottanut hänet kutsumaan sinutkin. 
Ilta laskeutui auringon takaa ja annoin hiuksieni mennä tuulen mukana kun ajoin vanhalla Saint -polkupyörälläni pitkin kuolleiden lehtien katuja, silloi minusta tuli astronautti ja nousin raketillani jo stratosfääriin. 
Kiersin Jupiterin kuita ja juoksin Saturnuksen renkaita ympäri, ohikulkijoina komeetat hymyilivät ja meteoriittiparvet hiljaa kuiskivat 'pystyt mihin vain'. 
Keräsin tähtiä kämmenellisen taskuuni kun matkasin valonnopeudella galaksien rajamailla, ajattelin antaa niistä muutaman sinulle. 
Avaruuden rajat kulkivat käsikädessä äärettömyydestä loputtomuuteen ja mietin, 'mitä vain voisi tapahtua'. 
Laskeuduin ja jätin alukseni puiston laitaan kävelläkseni lopun matkaa tuttuja katuja pitkin (Orkideapolkua, joka kesäisin säteili unelmien kukkaloistoa, ja 'omenakatu'a, jossa tapasimme aina käydä omenavarkaissa). 
Saavuin kaverini talolle, lähtölaskenta ja hyppäsin juhlinnan sekaan. 
Onnittelin sankaria, mutta ajattelin, kuinka astronautilla olisi tärkeämpiäkin tehtäviä. 
Vihdoin näin sinut väkijoukossa muiden saartamana, olit jotain uskomatonta tummansinisessä paljettimekossasi, ja hymyillen lähdin sekoittelemaan omenalikööriä, josta joskus kerroit minulle tykkääväsi (silloin joskus aloin pitämään siitä itsekin). 
Mutta. 
Tulin takaisin vain tajutakseni ihmisruuhkasta sinun etsiväsi jonkun toisen käsiä, kadotaksesi tähtiyöhön ja ruusunterälehtiunelmiin, vain niiden käsien kanssa. 
Minä en ollut mitään, minun kätenikin ovat säälittävän pienet kun niitä tarkemmin katsoin, ja hän oli jotain niin paljon. 
Vielä kerran vilkaisin huoneen poikki ja nielaisin sydämeni joka takoi lailla rumpalin, sellaisen joka katkaisisi joka viidennellä iskulla vähintään toisen kapuloistaan. 
Se oli se tunne kun hypätessään huomasikin unohtaneensa laskuvarjonsa kotiin, luuli ehkä jopa ettei sitä olisi tarvittukaan. 
Ikuisuuden kotimatkalla tuijotin tossujani, vesilammikoistakin astelin, ihan sama. 
Ei Orkideapolulla enää kukkia kasvanut, oli halla pelargonioista ja ruusupensaista elämän kitkenyt, eikä avaruusalusta puiston laidalta koskaan löytynyt. 
Kun vanhalla Saintillani ajoin öisiä, rikkinäisten katulamppujen valaisemia katuja, ajattelin 'turha toivo, ei avaruus ole Orkideapolun astronauttia varten, eivätkä nämä kädet sinusta otetta edes saisi'. 
Silloin näin tähdenlennon epätoivon täyttämällä taivaalla, ehkä se oli toivoa, ehkä se oli vain kyynel surua. 
Paljonks kello on? 
“Paljonks kello on?” 
“Tota, kakskytvaille neljä.” 
“Mist tiiät?” 
“No, mul on kello rantees. 
Ja mä osaan lukee sitä.” 
“A-ha. 
No paljon se nyt on?” 
“Saman verran. 
Täst on patteri loppui. 
Tai sit tää on rikki. 
Näyttää aina samaa aikaa.” 
“Mut eihän se sit oo sen verran.” 
“On se. 
Kato ite. 
Iso viisari tossa kasin kohdalla meinaa et kakskytvaille, ja pikkuviisari vähän ennen nelosta meinaa et se on sen verran vaille neljä. 
Jos se olis kolmosen kohdalla, ni se olis sit sen verran vaille kolme. 
Sä kysyit mitä kellon on, ja tää on nyt tän verran. 
Aina.” 
“Mut eihän se oo silti oikein. 
Mitä kello oikeesti on?” 
“Ihan oikeesti. 
Tää on kakskytvaille neljä. 
Vaik sä et osaa kelloo lukee, ni tää on just sen verran ku mä sanon. 
En mä sua huijais, niinku en ketää muutakaan.” 
“Okei. 
Mut jos kauppa menee kiinni vaik kasilt, ja sä katot kelloos et se on ton verran ku se on. 
Meet sit kauppaa ja se onki kii. 
Mitä se tarkottaa?” 
“Vois olla vaik yö. 
Ne on sillo kii.” 
Mut jos onki päivä.” 
“Niil on eri kello ku mulla?” 
“Nii, niil on oikee kello ja se on oikees ajas. 
Sul on vääräs ajas ku se on seis koko ajan.” 
“Tää kello on kuule ihan oikee. 
Älä yritä. 
Kyl niilki on varmaa oikee kello, ja jos se on eri ajassa ku tää, ni minkä mä sille voin? 
Mä ainakin yritin mennä siihe kauppaa, ja jos ne on sen sulkenu, ni siin meni yks asiakas.” 
“Sä et tajuu!” 
“En nii. 
En yhtää nyt sun juttuus tajuu. 
Mut et säkään taida tajuta. 
Nää kello hommat on kato korkeempaa matematiikka, tai fysiikkaa. 
Täytyy osaa eka tulkita sitä oikein et voi tajuu mist on kyse. 
Kato tää on ihan oikee kello. 
Tää on tän verran ku se on. 
Ja se on oikeesti sitä mitä on. 
Ei sitä voi kiistää. 
Kato, joku joskus sano et aika on suhteellista. 
Mä muistan sen kyl. 
Mä olin sillo just oppinu lukee tätä mun kelloo, jäi hyvin mielee. 
Jos kauppiaat ei tajuu sitä, ni ne menettää vaan asiakkaita. 
Ei se oo mun vika.” 
“Okei. 
Ja se sun kellos taitaa olla sit kakskytvaille neljä edelleen?” 
“Joo, on se.” 
“Miks sä sit tarkistat sen joka kerta kun kysyn sitä? 
Jos se kerran on aina samana verran?” 
“No siinä se juju just onkin. 
Aika on suhteellista. 
Voi olla et se muuttuu kun olosuhteet muuttuu. 
Tarttee olla varma ettei sano jotain mikä ei pidä paikkaansa.” 
“Okei. 
Mut emmää silti tajuu.” 
“Mut ei se haittaa. 
Mä jeesaan kyl. 
Mul on kello.” 
Uusi aamu 
Hän keinuu. 
Jokaisella matkalla taaksepäin, tuuli pörröttää tukkansa kasvoille, peittäen edessään näkyvän maiseman. 
Jokaisella matkalla eteenpäin, tuuli puhaltaa hiukset taakse avaten uuden maiseman vehreydessään. 
Jokainen keinahdus tuo lähemmäksi hetkeä jolloin on aika jättää keinu. 
Pian hän hyppää jättäen sen taakseen, ja samalla maailman josta tuli. 
Hennot jalat tömähtävät maahan ja siitä nousee ohut pöly luikertelemaan nilkkojen ympärille. 
Vieno tuuli lakaisee rippeet siitä mennessään ja tuo muassaan luonnon heräämisen tuoksun. 
On aamu. 
Hän alkaa kävellä eteenpäin, ja pian pölyinen maa vaihtuu kosteaan nurmikkoon. 
Se harjaa pienet kengät puhtaiksi ja kastelee sukkien varret. 
Se ei kuitenkaan haittaa, sillä uteliaisuus uutta maailmaa kohtaan on loppumaton. 
Ruohon yllä, kaukana edessäpäin, on vielä hieman utua jäljellä. 
Ilmavirta nostattaa siitä esiin kasvoja. 
Ne hymyilevät kävelijälle. 
Sanovat äänettömiä tervehdyksiä ja toivottavat tervetulleeksi uuteen päivään. 
Pieni kulkija nauraa. 
Kikatus kaikuu niityllä, herättäen vielä viimeisetkin torkkuvat luonnon eläimet. 
Niitä juoksee hänen jalkojensa välistä, kiitää ohi vierestä. 
Herättävät mielenkiinnon ehtymätöntä uuden virtaa kohtaan. 
Niityn laidalla on metsä, mutta sinne on vielä pitkä matka. 
Sen arvoitukset avautuvat myöhemmin. 
Niityssä riittää vielä ihmeteltävää. 
Usvasta nousseet kasvot kiemurtelevat kulkijan luokse ja kietoutuvat tämän ympärille. 
He kaikki hymyilevät. 
Tapahtui kerran suojatiellä 
Jalmarin aamu oli lähtenyt unisesti käyntiin. 
Hän oli ensin nukkunut pommiin, keittänyt hätäpäissään kahvit ilman poroja, ja lopuksi potkaissut oikean pikkuvarpaansa niin lujasti seinään, että se oli varmasti murtunut. 
Hänellä ei kuitenkaan ollut aikaa murehtia sitä, vaan nyt oli kiire uuteen työpaikkaan. 
Ensimmäisenä päivänä ei olisi hyvä myöhästyä. 
Onneksi Jalmarin sisäinen kello oli herättänyt hänet juuri ajoissa, jotta aamun pelastaminen oli mahdollista. 
Pannahisen kännykkä oli yön aikana tyhjentynyt, ja kuten monella muullakin, oli Jalmarillakin tapana luottaa tähän nykyajan ihmeeseen herätyskellona. 
Hän oli saanut silmänsä auki varttia vaille seitsemän. 
Kännykän piti herättää kuudelta, ja töissä pitäisi olla kahdeksalta. 
Ei siis hätää, vaikka kiire tulikin. 
Kesäinen aamu teki taikojaan, ja kireys oli poistunut Jalmarin mielestä. 
Jopa varpaan jomotus oli helpottanut, vaikka hän oli joutunut kävelemään kotoaan jo kolme kilometriä. 
Varkaat olivat viikonlopun aikana vieneet hänen pyöränsä, ja tehneet hänestä jalkamiehen. 
Edessä hänellä siinsi jo kotikylänsä pikkuinen pääkatu, jonka varrella sijaitsivat niin lähikauppa, parturi, apteekki kuin kirjastokin. 
Paloasema oli toisella, pääkadun risteävällä kadulla. 
Sen varressa ei sitten juuri muuta ollutkaan vanhaa myllyä lukuunottamatta. 
Hänen uusi työpaikkansa sijaitsi kirjastossa, mikä näkyikin jo pääkadun alkupäästä. 
Matkalla olisi vain tämä yksi poikkikatu katu ylitettävänä, eikä sillä koskaan ole liikennettä hälytysajon lisäksi, joten siihen ei tuhraantuisi aikaa yhtään. 
Hänellä oli juuri ne tarvittavat minuutit jäljellä, jotka tarvittiin tähän matkaan. 
Hän saapui suojatielle, teiden risteykseen ja kuuliaisena poikana katsoi kumpaankin suuntaan liikenteen varalta, vaikka tiesi jollain tasolla ettei sieltä kuitenkaan autoa tulisi. 
Eikä sieltä tullutkaan. 
Juuri kun Jalmari oli astumassa suojatielle, hänen viereensä ilmestyi nainen kuin tyhjästä. 
Hänen ikäänsä oli vaikea arvioida, koska kasvoja ei juurikaan näkynyt suunnattoman hiuspehkona alta. 
Päällänsä ilmestyksellä oli kirkkaan keltaiset, punaisilla viiruilla koristellut housut, mokkasiinit, ja paita jossa kokoa varmastikin kolme numeroa enemmän kuin tarve vaatisi. 
Paidassa oli kuluneisuudesta kieliviä reikiä ja värityksenä sama ilotulitus kuin housuissakin. 
Jalmari hämmästyi huomiokykyään, mutta tajusi sen saman tien johtuvan suurimmalta osin naisen erikoisesta ulkonäöstä. 
Yht’ äkkiä naisella oli kummassakin kädessään isot käsilautaset, jonkinlaiset symbaalit joita ainakin marssimusiikissa käytetään. 
Jalmari ei muistanut nähneensä niitä naisen käsissä tätä ensikertaa tarkastellessaan, mutta ajatteli voivansa olla väärässä, koska kulkija oli muutenkin varsin rönsyilevän oloinen. 
Nainen pysähtyi jalkakäytävän reunaan, katsoi kumpaankin suuntaan tielle kuten kuuluukin, toivotti Jalmarille huomenet ja alkoi paukuttaa lautaisia yhteen niin, että hampaista paikat irtoilivat. 
Jalmarin oli pakko laittaa kädet korvilleen jotteivät ne halkeisi. 
Tämän metallisen melun lisäksi lautaspaukuttelijan suusta alkoi tulla kovaa jodlausta, joka kieltämättä kruunasi kaiken tehden metakasta kokonaisuuden, jollaista ei voisi kuvitella lähtevän ihmisestä. 
Sitten nainen alkoi ylittää katua, varoen tarkoin ettei astuisi muille kuin valkoisille viivoille. 
Hän otti askeleen kerrallaan ja eteni näin suojatien puoliväliin, seisoen sitten keskellä tietä. 
Metakka jatkui siinä jonkin aikaa eikä Jalmarille tullut enää mieleenkään kiirehtiä töihin, tahikka edes muistella särkevää varvastaan. 
Sitten yhtä nopeasti kuin melu oli alkanut, se loppu. 
Ensin jodlaus ja heti perään lautasten paukuttelu. 
Jalmarin korvissa soi edelleen pieni vinkuna, mutta oli helpottavaa saada ottaa kädet korvilta ja kuulla jälleen aamuinen hiljaisuus. 
Tämä hiljaisuus korvissaan, johon sekoittui pieni vinkunaan päänsä sisällä, Jalmari tuijotti naista joka nyt vain seisoi keskellä tietä. 
Hän seisoi kuin asennossa kädet tiukasti sivuillaan. 
Sitten kämmenensä aukesivat ja lautaset putosivat niistä rämähtäen asfaltille. 
Kun niiden päästämä, hiljalleen hiipuva räminä oli loppunut, kuului ilmassa pieni sihaus. 
Sihauksen muassa räminälautaset pudottanut nainen kuroutui pieneen pisteeseen, joka oli suurinpiirtein napansa korkeudella maasta. 
Saman tien kuului vaimea puf, joka voisi päästä tyynystä jota lyödään mattopiiskalla. 
Puffaus kuului pieneen pisteeseen kuroutuneen naisen tussahtamisesta savuisena pölähdyksenä ulos äsken muodostamastaan pisteestä, synnyttäen kellertävän pilven jossa oli punaisia raitoja. 
Pilvi hajosi hiljalleen ilmaan ja hävisi pois. 
Jalmari katsoi tapahtunutta pitkään vaiti, kunnes alkoi taas saada kontrollia toimintoihinsa ja lähti itsekin hölmistyneenä ylittämään katua. 
Saavuttuaan maassa olevien käsilautasen kohdalle, hän pysähtyi ja jäi tuijottamaan niitä ihmetellen. 
Jalmarin päähän ei voinut mahtua sitä mitä oli juuri tapahtunut. 
Ihminen oli tullut kuin tyhjästä, ja sitten hävinnyt savuna ilmaan. 
Kirjaimellisesti. 
Hän seisoi keskellä tietä hyvinkin pitkän ajan. 
Tämän epämääräisen aikajanan päätteeksi, päätti hän ottaa lautaset maasta ja viedä ne mukanaan töihin. 
Töihin, Hemmetti, sinnehän hän olikin matkalla. 
Nyt tämä takaraivoon kahlehdittu ajatus pääsi vapaaksi ja aiheutti lujan kiireen tunnun. 
Niin lujan, että Jalmari paukautti lautaset yhteen lähtiessään liikkeelle. 
Samassa hän tunsi pirstaloituvansa, muuttuvansa sumuksi, pisaroiksi ja palasiksi yhtäaikaa. 
Ohikiitävää silmänräpäystä myöhemmin tunne ohi, mutta jälkiaistimukset vasta alkamassa. 
Hän ei enää ollut tutussa kotikylässään. 
Hän oli jossakin hyvin erikoisessa paikassa. 
Kaikkialla näkyi vain keltaisiin, punaraidallisiin pukuihin sonnustautuneita hahmoja. 
Miehiä ja naisia. 
Tosilla oli todella iso tukkapehko. 
Toisilla taas vähän lyhyempi. 
Heillä kaikilla oli käsissään lautaset, kuten Jalmarillakin. 
Hän tosi oli ainut jolla oli yllään jotakin muuta kuin keltaista punaisella. 
“Ja tämän pukeutumiseen liittyvän epäkohdan me tulemme korjaamaan pikimiten”, tokaisi iloinen ja reipas ääni hänen selkänsä takana. 
“Kaikki pukeutuvat täällä aina samalla tavalla. 
Olkaa hyvä ja seuratkaa minua niin menemme ottamaan mittanne pukuanne varten”, ääni hymyili. 
Jalmari kääntyi muttei nähnyt takananna ketään. 
Sitten ääni oli äänessä taas. 
“Minä olen pelkkä ääni. 
Mutta lupaan rallatella reippaasti ja kuuluvasti, jotta seuraamiseni käy helposti. 
No niin mennäänpä sitten”. 
Ennen kuin Jalmari huomasikaan, hän seurasi ilmassa leijailevaa reipasta rallatusta, joka lopulta opastaisi hänet jonkinlaiselle vaatturille. 
Hänelle ei sillä hetkellä tullut mieleen yhtäkään kysymystä johon olisi palava tarve saada vastaus, tai paljon muutakaan sanottavaa. 
