Koi 
Tämä on sinun levysi, sinun kirjasi, sinun televisiosi. 
Nämä ovat minun muistoni ja minun käteni erottelemassa meitä. 
Muuttolaatikot seisovat pisan torneina toisiinsa nojaten kuin rakastavaiset. 
Mietin, kuinka en näkisi sinua niiden takaa, en, vaikka ne olisivat lasia. 
Sade lyö peltikaton pintaan ja toivon, että se löisi kovempaa. 
Löisi sellaisella voimalla, etten kuulisi näitä ajatuksia, kuulisi autosi ääntä, avainta lukossa ja sinua. 
Suljen silmäni ja olen metsässä, missä pahvilaatikot ovat puuna ja sade nostanut maan ilmaan. 
Nostan käteni kasvoilleni, kuinka iho on märkänä sateesta. 
Sormissa tuoksuu elävä maa, et sinä, ei ikinä sinä. 
Näine ajatuksineni et erottaisi minua ruuhkaiselta tieltä. 
Katsoisit vierestä ja kulkisit ohi. 
Hihasi koskisi hihaani ja siitä välistä syntyisi koiperhosia. 
Ne lentäisivät hiuksiisi, ajatuksiisi ja myöhemmin et erottaisi minua edes autiolta kadulta. 
Satumetsä 
Lapsina meillä oli maalla satumetsä. 
Ihan tavallisten metsien välissä äkkiä erilaista, satumaista. 
Metsä, jossa valo leikki sammalmättäillä ja jossa saattoi maata selällään, katsoa valon ja tuulen leikkiä lehvästössä, antaa peipposen laulaa sielu pullolleen. 
Metsässä oli lampi, kallio, maailman korkeimmat koivut ja pieni salaperäisen hämyinen kuusikko. 
Se oli meidän metsämme ja miniuniversumi, jossa löytyi paikka jokaiselle mielialalle ja tunnelmalle. 
Se oli puhdas, koskematon ja viaton metsä. 
Eräänä päivänä metsään oli ilmestynyt punaisia kreppipaperinauhoja puiden ympärille. 
Aikamme niitä ihmettelimme, kunnes ymmärsin miksi sisälläni soi uhkaava sävel; miksi varjoissa oli tänään synkempi sävy. 
Puut olivat uhattuna. 
Olin kyllä nähnyt muualla, mitä metsälle saattoi tapahtua yhdessä päivässä. 
Komensin kaikki keräämään nauhat pois, ja innolla ryhdyimme aarrettamme pelastamaan. 
Miten niitä nauhoja olikaan, ja miten ne olivatkin kaikkein kauneimpien, viisaimpien puiden ympärillä. 
Sivelin kauniita runkoja, kuiskailin kaiken olevan hyvin. 
Ylpeinä ja innoissamme täytimme taskumme nauhoilla ja illalla olimme siivonneet koko metsän. 
Kotona vaivihkaa kätkimme nauhat. 
Jouduimme kaupunkiin, jonka häly vei meidät viikoksi pois. 
Kun palasimme, oli metsä poissa. 
Meni kauan, ennen kuin ymmärsin. 
En koskaan kysynyt asiaa keneltäkään, vaan totuus paljastui ajan myötä aikuisten puolinaisista lauseista: miten metsää hoidetaan, miten vahvimmat siemenpuut jätetään merkittyinä uuden metsän vanhemmiksi. 
Kun on elänyt tämän kanssa elämänsä, ei ihmisen tappaminen tuntunut juuri miltään. 
Ennen sairaalaa 
Millainen ihmisestä tulee, kun hänelle jatkuvasti hoetaan, että hänen isänsä kuolee kohta? 
Hän voi kuolla vaikka huomenna. 
Tiedäthän sä, että isä kuolee kohta. 
Se mies ei kyllä enää kauaa elä. 
Onko joku jo muistanut kertoa, että isä kuolee? 
Muistathan, että jos isää ei saada hoitoon, hän kuolee. 
Ethän unohda sekunniksikaan, että jos isä ei muutu, hän kuolee nopeasti. 
Kerroinko jo, että isäsi kuolee? 
Minä olen kyllä sitä mieltä, että se mies kuolee vuoden sisään. 
No se mies ei ainakaan kuuskymppisiään tule näkemään. 
Millaiseksi siitä tulee, kun kaikki hokevat koko ajan, että isä kuolee kohta heti huomenna tänään koko ajan aina? 
Minä voin kertoa. 
Siitä tulee vainoharhaiseksi. 
Kuolemaa osaa odottaa. 
Kun perheenjäsen soittaa, ajattelen ensimmäiseksi, että jahas, nyt se on kuollut. 
Kun istun yo-valvonnassa ja joku juuri saliin tullut opettaja lähestyy minua ajattelen automaattisesti hänen olevan huonojen uutisten tuoja. 
Kun näen isän liikkumattomana sohvalla tai sängyssä, kun näen vessan tai suihkun oven suljettuna, enkä kuule ääniä, kun näen isän liikkumattoman selän pöydän ääressä: aina minun on pysähdyttävä odottamaan elon merkkejä; varpaan nytkähdystä, syvää hengitystä, yskäisyä, vessan vetämistä, suihkun aukaisemista. 
Minä olen koko ajan valppaana. 
Kun tieto lopulta on totta ja siitä minulle kerrotaan, sanon varmaan "kyllä minä sen tiesin" tai "osasin odottaa" vähän kuin säätiedotuksen katsonut autoilija voi sanoa osanneensa odottaa lumipyryä ja varanneensa siksi matkaan ylimääräistä aikaa. 
Onko kaikki se odottaminen sitten tarpeellista? 
Onko jokaisen ihmisen välttämätöntä muistuttaa asiasta aina sopivan tai sopimattoman tilanteen tullen? 
Onko se toistettava päivittäin, viikoittain, kuukausittain? 
Onko ihmisille mahdotonta keskustella isästäni ilman kuolinpäivän arvailuja? 
Ilmeisesti on. 
Osaanpa odottaa. 
Ehkä odotan vielä viikkoja, kuukausia tai jopa vuosia. 
Ehkä kymmenen vuoden päästä juhlimme kuusikymppisiä ja joku tuntee tarpeekseen sanoa, että ei se mies kyllä seitsemänkymppisiään näe. 
Tai ehkä kyse on vain tunneista, jopa minuuteista. 
En tiedä, mutta sen tiedän, että minä odotan. 
Uhanalainen toimistokuukkeli 
Aiheuttaako lämpenevä toimistobiosfääri toimistokuukkelin katoamisen? 
Avoimin mieliin ympäristöönsä suhtautuvat ovat saattaneet viime aikoina huomata toimistobiosfäärin lämpenemistä. 
Näin tapahtuu sekä omassa lokaalissa ympäristössämme ja globaalisti. 
Varsinkin globaali lämmönnousu huolestuttaa toimistobiosfäärin tutkijoita, vaikka pahimmat vaikutukset näkyvät ensin lokaalisti. 
Nyt jo on havaittavissa ennen niin yleisen toimistokuukkelin vähenemistä tai suoranaista katoamista joiltain alueilta. 
Aiemmin oli mahdollista viettää koko työpäivä kuunnellen toimistoon lennähtäneen toimistokuukkelin sirkutusta. 
Silloin oli helppo pysyä ajan tasalla työpaikan lemmensuhteista ja muista juoruista. 
Nyt toimistokuukkelin väheneminen uhkaa jo työtehoa kun kaikki tiedot pitää hankkia itse. 
Vaikka toimistokuukkelit vähenevät toimistobiosfäärin ja sen myötä arkisen työilmapiirin lämpenemisen vuoksi, on olemassa runsastuvia lajeja, jotka hyötyvät lämpenemisestä. 
Yksi ehkä helpoimmin havaittavia on toimistoluolakarhu. 
Niitä voi nähdä aamuisin löntystelemässä nimettyihin toimistoihinsa. 
Sinne ne sitten jäävät kurottelemaan tavoitteitaan. 
Mörinä vain kuuluu suljetun oven lävitse tai joskus karjahdus jonkun varomattoman kopautettua oveen. 
On selvää että toimistobiosfääri on muutostilassa. 
Lämpeneminen vaikuttaa nopeutuvan eksponentiaalisesti. 
Mitkään normaalit toimet eivät ole pystyneet pysäyttämään sen kiihtymistä tai leviämistä toimistobiosfäärin lisäksi muillekin työskentelyalueille. 
Tutkijat väittelevät vieläkin siitä onko toimistobiosfäärin lämpeneminen itse aiheutettua vai vain normaaliin vaihteluun kuuluvaa heilahtelua. 
Vankka keskinäinen yksimielisyys vallitsee kuitenkin siitä, että lämpeneminen haittaa vakavasti toimistoissa ja niiden lähialueilla työskentelyä. 
Nyt onkin jo selkeästi havaittavissa joidenkin harvinaisten lajien alkaneen muuttaa vielä suhteellisen vähän lämmenneille alueille. 
Aiemmin pidetyssä toimistobiosfääriseminaarissa nostettiin esille kysymys voiko lämpenemiselle tehdä mitään ennen kuin tasapainotila notkahtaa attraktorilta toiselle. 
Kysymys käynnisti ankaran väittelyn kylmän ja lämpimän suhtautumistavan vaikutusmekanismeista. 
Aiempi teoria hyytävän kylmän kollegiaalisen suhtautumisen lämpötilaa laskevasta vaikutuksesta sai väistyä. 
Sen sijaan seminaarin julkilausumassa nostettiin esille paradoksaalinen lämpimän ja ystävällisen kanssakäymisen ylikuumentunutta työilmapiiriä viilentävä vaikutus. 
Ehkä toimistokuukkelitkin vielä palaavat. 
Malmi - Malm 
Kadulla nainen tuli vastaan ja löi vasten kasvoja. 
En tiennyt miten siihenkin pitäisi suhtautua, en ollut vielä ehtinyt käydä kaupassa enkä ostaa kaikkia niitä tavaroita, joita tavallisena päivänä Helsingin lähiössä tarvitsee. 
Siksi jatkoin matkaani, tyttöjä siellä täällä, muutama laitapuolenkulkija ja mustalaisia totta kai. 
Kadunkulmissa viima puree korviani; voi miten kylmää täällä on, huudan läiskyvälle kyyhkysparvelle vai pulujako ne vain ovatkin, täynnä kaupungin loisia ja pehmeää lihaa, hyvä haukkapala varpushaukalle, joka nuolena niitä tavoittelee; syön hampurilaisia, majoneesi virtaa suonissani, jaksan taas laulaa, rikas mies jos oisin, kaiken päivää laiskottelisin, rikas jos mä oisin mies, ei toimi, en ole samaa maata kuin nämä aamukaljalla kompuroivat särkyneet ruukut, siivettömät kärpäset. 
Pienenä nypin paarmalta toisen siiven, se pyöri selällään pöydällä, sanoin kavereille että se tanssii break dancea, työnsin myös untuvia niiden takalistoon ja päästin lentämään, untuva oli kaareva ja ne lensivät silmukoita ja vaakakierteitä aina puiden latvoihin saakka kunnes en enää niitä nähnyt, aurinko paistoi ihanasti silmiini. 
Junan ovet piippaavat kuin aikapommi, tarkastaja on vihollinen Tikkurilassa, vaaraton Puistolassa, kuka tietää miksi? 
Täällä päin kaupunkia seinät huokuvat kylmää, kaiuttimista kuuluu venäjää, junassa kielletään juomasta alkoholijuomia matkan aikana, vaikka on maanantai eikä tee yhtään mieli juoda, juna kulkee sitä paitsi väärään suuntaan. 
Seisoin ennen usein asemalla, kun juna kiiti ohitse. 
Nautin sen nostamasta lumipöllystä, se tunkeutui sieraimiin ja suli silmäripsiin, olin romanttinen. 
Sitten muistin, että junan vessat sylkevät viheliäisen sisältönsä tähän viattomaan maailmaan, se jäätyy ja sekoittuu lumikiteisiin - ja sulaa sitten silmäripsiini. 
Pitkä junan varjo kurottaa sillan alta, hypähtää välillä betonipylväisiin, kurkistaa sujuvasti musliminaisen kaavun alle, ei välitä kiljunnasta, matkustaa pummilla, välähtää kasvoillani, sinun kasvoillasi, nyt, nyt, nyt. 
Viimeinen perhonen kerää lämpöä valoläikässä. 
Laitan sen paitani sisään, jossa on vielä kesä – tuntuu kuin joku sivelisi minua hellästi. 
Lusikka 
Asema oli aivan täynnä matkustavaisia, kun juoksin viime hetkellä lippuluukulle lunastamaan lippuani. 
Jouduin käyttämään kyynärpäitäni päästäkseni väkijoukon lävitse. 
Virkailija katsoi minua ensin moittivasti ja sitten uteliaasti, kun lopulta ennätin hänen eteensä ja sain sanottua asiani. 
Sain lippuni juuri, kun juna kiisi asemalle. 
Nousin vaunuuni ja ahtauduin valtavan paksun miehen viereen käytäväpaikalle. 
Mies oli nostanut istuinten välisen käsinojan pystyyn ja tursusi minun puolelleni. 
Missään ei ollut kuitenkaan yhtään vapaata paikkaa, joten istuin hänen viereensä, tai osin päällekin, kun en päässyt pujottautumaan paikalleni hänen ohitseen. 
Hän vilkaisi minua selvästi huvittuneena, otti vatsansa käsivarsilleen ja nosti sen pois altani. 
Se kuitenkin vyörähti takaisin päälleni ja lukitsi toisen käteni alleen. 
Ähisin ja koetin kiskoa kättäni irti. 
Miestä hymyilytti entistä leveämmin ja hän taputti tyytyväisen oloisena ryllykkäänsä. 
– Puuroa, hän sanoi. 
– Kaurapuuroa. 
Suurista ja leveistä ryyneistä. 
Kunnolla haudutettua. 
– Jaaha. 
– Etkö usko? 
Saat maistaa, mies lupasi ja rupesi penkomaan kassiaan. 
– Olen minä puuroa maistanut, ei tarvi nyt. 
– Et tällaista, mies sanoi ja työnsi käteeni puusta vuollun lusikan, joka haisi mukavasti katajalle. 
Unohduin haistelemaan lusikkaa ja muistelemaan isopappaani, joka eläessään teki kaikenlaisia tarvekaluja puusta ja varsinkin katajasta. 
Minulla taisi vieläkin olla jossain isopapan tekemä jousipyssy ja päivittäisessä käytössä muutama kulho ja voiveitsi. 
Mies ei olisi voinut tehokkaammin napata mielenkiintoani. 
– No niin, mies sanoi ja veti auki vatsansa sulkevan vetoketjun. 
Katsoin silmät tapillaan. 
Vatsa oli täynnä makeaa puuroa ja kullan keltainen voisilmä suli sen päällä. 
Vesi valahti kielelleni, enkä enää hillinnyt itseäni, vaan työnsin lusikkani puuroon. 
Se oli hyvää. 
Se oli paljon parempaa kuin mikään aiemmin maistamani, ja minä mätin sitä suuhuni niin paljon kuin sain mahtumaan. 
Ja kyllä sitä mahtuikin. 
Vatsani oli aivan pohjaton ja veti sitä enemmän, mitä enemmän söin. 
Lopulta vieressäni istuvan miehen vatsa oli tyhjä. 
Olin syönyt kaiken puuron, mutta olin edelleen nälkäinen ja nuolin lusikkani yhä uudelleen. 
Halusin saada joka ainoan puuronnokareen, mitään ei saisi mennä hukkaan. 
Kun juna saapui asemalle, mies vierestäni nousi ylös hoikkana ja sutjakkaana ja änkesi ohitseni. 
Kun hän sitten seisoi junan käytävällä, hän ojensi minulle kassinsa. 
– Siellä on vetoketjuja ja monenlaisia lusikoita. 
Saatat tarvita niitä. 
Koetin nousta ylös, mutta pulska mahani tömähti edessä olevan penkin selkänojaan ja keikautti minut takaisin istumaan. 
Koetin tarttua miehen vaatteisiin, halusin tietää mistä oli kysymys, mutta hän väisti paksut, hapuilevat sormieni ja taputti minua vatsalleni. 
– Huumori auttaa, hän lupasi ja juoksi ulos junasta juuri ennen kuin se vislasi taas liikkeelle. 
Nereidien laulu 
Kalymnoksen viimeisellä kuninkaalla Philokrateella ei ollut muita lapsia kuin Hypatia-niminen tytär. 
Kun Hypatian tuli aika avioitua, Philokrates päätti antaa tyttärensä sille, joka toisi Hypatialle kauneimman ja kallisarvoisimman kaulakorun. 
Philokrates lähetti kaikille kreikkalaisille ylimyksille viestin, että sulhasehdokkaiden tuli saapua Kalymnokselle seuraavaan täysikuuhun mennessä. 
Hypatia saisi itse valita heidän tuomistaan kaulakoruista mieleisensä ja samalla tulevan aviomiehensä. 
Tieto Philokrateen ilmoituksesta levisi myös sienensukeltajien pariin. 
Heidän joukossaan oli nuorukainen nimeltä Theron, joka oli rakastunut Hypatiaan. 
Hän valitsi sukeltamistaan sienistä aina kaikkein parhaimmat ja vei ne kuninkaanpalatsiin. 
Ajatus siitä, että Hypatia peseytyi juuri hänen sukeltamallaan sienellä tuotti Theronille suurta mielihyvää. 
- Minä aion sukeltaa niin paljon sieniä, että pystyn ostamaan Hypatialle kaikkein kauneimman kaulakorun, Theron sanoi ystävälleen Simonideelle. 
- Sitten saan hänet vaimokseni. 
- Sinäkö kilpailisit ylimysten rikkauksien kanssa sienilläsi? 
Simonides nauroi. 
- Vaikka sukeltaisit kaikki sienet Aigeianmerestä, et siltikään pystyisi ostamaan hänelle edes hopeista kaulaketjua. 
Jätä nuo hupsut haaveesi, niistä ei seuraa mitään hyvää. 
Theron suuttui Simonideelle, mutta tajusi pian hänen olevan oikeassa ja masentui. 
Simonides sääli ystäväänsä ja pyysi tätä mukaansa sukellusmatkalle. 
Ehkä merituuli puhaltaisi turhat haaveet Theronin mielestä tai sukeltaminen kylmään meriveteen viilentäisi hänen tunteitaan Hypatiaa kohtaan. 
Theron suostui ja he lähtivät matkaan seuraavana aamuna. 
Muutkin sienensukeltajat olivat lähteneet merelle. 
Hypatiaa kosimaan tulevat ylimykset toisivat mukanaan hovinsa ja paljon seuralaisia, joiden kaikkien tulisi olla edustavimmillaan. 
Kalymnoksen sieniä pidettiin tuohon aikaan kaikkein parhaimpina pesusieninä, joten niillä olisi varmasti suuri kysyntä. 
Simonides ja Theron päättivätkin suunnata kauemmas, pois tutuilta sienipaikoilta, joissa nyt parveili sukeltajia. 
Simonides ja Theron saapuivat nimettömän ja aution saaren luokse. 
Vesi saaren ympärillä oli kirkasta, eikä siellä ollut vaarallisia merivirtoja. 
Muutaman koesukelluksen jälkeen he löysivät saaren länsipuolelta hyvän sieniapajan. 
Se oli merenalaisen jyrkänteen reunalla, niin syvällä että vain parhaat sukeltajat pystyivät noutamaan sieltä sieniä. 
Theron ja Simonides sukelsivat vuorotellen, toisen pitäessä huolta ettei vene ajelehtinut pois. 
Erään kerran kun Theron oli sukeltanut pohjaan ja keräsi sieniä, hän sattui katsomaan jyrkänteen reunan yli. 
Jyrkänteen pohjalla oli kaupunki. 
Se ei voinut olla maanjäristyksen mereen suistama, sillä rakennukset olivat ehjiä ja niiden marmori oli helmenvalkoista. 
Päästyään takaisin veneeseen Theron kertoi näkemästään Simonideelle. 
Simonides ei ensin uskonut Theronia, mutta sukellettuaan itse jyrkänteen reunalle uskoi ystäväänsä. 
Kaupunki oli niin syvällä, että sinne sukeltaminen olisi äärimmäisen vaarallista jopa kokeneelle sukeltajalle. 
Iltapäivä oli jo pitkällä, joten he päättivät mennä saarelle syömään ja lepäämään. 
Kun he istuivat rannalla, heidän luokseen saapui vanha mies, jonka he kutsuivat mukaan syömään vähiä eväitään. 
Vanhus kertoi käyvänsä joskus saarella saadakseen ajatella rauhassa. 
Theron uteli, tiesikö vanhus mitään uponneesta kaupungista. 
- Se on Nereidopolis, nereidien kaupunki, vanhus sanoi. 
- He asuvat siellä silloin kun Aigeianmeri on tyyni. 
Kun meri raivoaa, he lähtevät auttamaan myrskyyn joutuneita merimiehiä. 
- Ehkä meidän pitää uhrata jotain nereideille, jotta he auttavat meitä jos joudumme myrskyyn, Simonides sanoi. 
- Nyt kun tiedämme, missä he asuvat, uhrilahjamme menee varmasti perille. 
Meillä ei kylläkään ole kultaa eikä oikein muutakaan arvokasta. 
- Nereidit eivät auta saadakseen palkkion, vanhus vastasi. 
- Eivätkä he tarvitse kultaa. 
Delfiinit, hippokampukset ja muut merenelävät tuovat kaupunkiin uponneiden laivojen aarteita. 
Nereidopoliksessa on kultaa ja koruja riittämiin. 
Vanhus kiitti ruoasta ja jatkoi matkaansa, kadoten saaren toiselle puolelle. 
Alkoi tuulla, joten Theron ja Simonides päättivät lopettaa sukeltamisen siltä päivältä. 
Theron mietti merenalaista kaupunkia ja vanhuksen puheita koko yön. 
- Aion sukeltaa merenalaiseen kaupunkiin, Theron sanoi aamiaisella. 
- Vanhuksen puheet Nereidopoliksesta saattoivat olla pelkkää höpinää, mutta siellä voi olla jotain arvokasta, jolla saan hankittua Hypatian arvoisen kaulakorun. 
- Kaupunki on niin syvällä, että sinne sukeltaminen on hengenvaarallista, Simonides vastusteli. 
- Jos en saa Hypatiaa, en välitä vaikka jäisinkin merenpohjaan. 
Simonides tajusi, ettei Theron muuttaisi mieltään. 
Raskain mielin hän lupautui vahtimaan venettä sillä aikaa kun Theron sukelsi. 
He menivät veneellä merenalaisen kaupungin kohdalle ja Theron hyppäsi mereen. 
Simonides odotti hermostuneena kauan aikaa, mutta Theron ei palannut pinnalle. 
Viimein Simonides sukelsi hänen peräänsä. 
Simonides ui kohti valkeana hohtavaa merenalaista kaupunkia, mutta hänen keuhkonsa tuntuivat repeävän ennen kuin hän pääsi kaupungin luokse. 
Simonideen oli pakko palata pinnalle. 
Vene oli ajelehtinut kauemmas ja Simonides joutui pinnistämään viimeisetkin voimansa saadakseen uitua veneen luokse. 
Kerättyään voimia Simonides päätti palata Kalymnokselle. 
Theron oli selvästikin hukkunut jahdatessaan olematonta aarretta. 
Simonides sääli ystäväänsä, joka oli lähtenyt viimeiselle matkalleen ilman kolikkoa. 
Theron joutuisi vaeltamaan sata vuotta Styks-joen rannoilla, mikäli hän ei voisi maksaa lautturi Kharonille matkasta joen yli. 
Simonides päätti uhrata veitsensä Poseidonille ja pyytää, että tämä antaisi Theronille kolikon kun hän lähtisi Poseidonin valtakunnasta kohti Hadeksen valtakuntaa. 
Veitsi oli uusi ja sen terä välkehti auringossa matkallaan pinnan alle. 
Aika kului ja täydenkuun hetki lähestyi. 
Kalymnokselle saapui ylimyksiä kaikkialta ympäri Kreikkaa ja Simonides sai keräämänsä sienet myytyä hyvällä hinnalla. 
Saamillaan rahoilla Simonides osti itselleen uuden veitsen. 
Viimein tuli aika, jolloin Hypatian piti valita itselleen aviomies heidän tuomiensa kaulakorujen perusteella. 
Tuohon aikaan Khorio oli Kalymnoksen pääkaupunki ja kuningas Philokrates päätti, että valinta suoritetaan Khorion agoralla. 
Samallahan valittaisiin myös Kalymnoksen tuleva kuningas, joten kansa saisi kertoa Hypatialle oman mielipiteensä. 
