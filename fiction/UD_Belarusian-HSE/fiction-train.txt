Фантаны мятлушак мігцелі ў лістоце; каляровыя калёны дыму ўздымаліся й ператвараліся ў арлоў, ці ў караблі пад ветразямі, ці ў чароды лебедзяў; чырвоная навальніца пралівалася жоўтым дажджом; купы срэбных дзідаў уздымаліся ў паветра, гарлаючы, рыхтык войска ў сечы, ды падалі ў Ваду-ля-Стромы з шыпеньнем сотні гарачых гадаў. 
I была яшчэ адна, апошняя, у гонар Більба, неспадзяванка, якая (на што Гэндальф і спадзяваўся) страшэнна напалохала хобітаў. 
Згасьлі ўсе агні. 
У паветра ўзьняўся велізарны слуп дыму, набыў абрысы далёкай гары. 
Верхавіна яе засьвяцілася. 
І раптам выбухнула зялёным і пунсовым полымем, зь якога вылецеў чырвона-залаты цмок, троху меншы за сапраўднага, але ж насамрэч жахлівы. 
З пашчы пачвары вылятаў агонь, вочы палалі шаленствам. 
Равучы, цмок тройчы пракружляў над натоўпам. 
Хобіты прыгнуліся, шмат хто нават забурыўся ніцма. 
Цмок пранёсься над імі, нібы хуткасны цягнік, кульнуўся над ракой, ды з аглушальным грукатам выбухнуў над Прырэччам. 
Ён плыў па Мускуснай затоцы, якая вяла яго да галоўнага возера і галоўнай з яго хацін і была адным з асноўных участкаў яго палявання. 
Гэта быў штучны вадаём, пакручасты і зарослы, утвораны старой бабровай запрудай, якая так надзейна перагарадзіла ручай, што атрымалася азярцо з крутымі, густа зарослымі лесам берагамі. 
Ідэальнае месца для мускуснага пацука — андатры. 
Не надта глыбока, дно і берагі густа ўкрытыя асакой, рагозам, стрэлкалістам і чаротам і дуплістымі карчамі — важная ўмова для андатры. 
На шэра-карычневай паверхні вады скрозь вытыркаліся травяністыя, злепленыя з гразі і галінак астраўкі. 
На большых былі норы андатры, на меншых яны спакойна харчаваліся, будучы ў бяспецы ад сваіх ворагаў. 
Рой скіраваў човен да аднаго з такіх астраўкоў. 
Некаторымі з іх ён карыстаўся як прыкрыццём, прынаджваючы качак, і зараз, калі човен выйшаў на адкрытую ваду, з іх узнялася хмара чыркоў, крохаляў, чырвонагаловых і чарнакрылых дзікіх качак і свістух. 
Яны ўзняліся невялікімі шумнымі купкамі і зніклі. 
Гэта толькі цяпер, мілы мой хлопчык, у Слана ёсць хобат. 
А раней, даўным-даўно, ніякага хобата не было ў Слана. 
Быў толькі нос, падобны на аладку, чорненькі, велічынёю з чаравік. 
Гэты нос матляўся ва ўсе бакі, але ўсё ж быў нікуды не варты: хіба можна такім носам падняць што-небудзь з зямлі? 
Але вось у той самы час, даўным-даўно, жыў адзін такі Слон, або, лепш сказаць, Слонік, які быў страшэнна дапытлівы, і каго, бывала, ні ўбачыць, да ўсіх прыстае з роспытамі. 
Жыў ён у Афрыцы, і да ўсёй Афрыкі прыставаў ён з роспытамі. 
Ён прыставаў да Страўсіхі, сваёй даўгавязай цёткі, і пытаўся, чаму ў яе на хвасце пёры растуць так, а не гэтак, і даўгавязая цётка Страўсіха давала яму за гэта грымака сваёй цвёрдай, як камень, нагой. 
Ён прыставаў да свайго даўганогага дзядзькі Жырафа і пытаўся, чаму ў яго на скуры плямы, і высачэзны дзядзька Жыраф даваў яму за гэта грымака сваім цвёрдым, як камень, капытом. 
Але і гэта не стрымлівала яго дапытлівасці. 
А праўду сказаў Бурачок у сваёй «Дудцы», што ўсе мы завём нашу мову «мужыцкай», і так — нічагусенька, як бы так і трэба! 
Здарывалася і мне чытаць і ксёнжачкі, хоць не надта старыя, друкаваныя навет, якогась пана Марцінкевіча, але ўсе як бы смеючыся з нашага брата пісаны; чытаў я і так перапісаныя вершыкі якогасьці Юркі «Панскае ігрышча», гдзе Юрка надта дзівуецца і як бы завідуе панам тым, каторыя, можа, і больш ад Юркі таго працуюць, толькі, ведама, вучоныя, дык лягчэй і спарней. 
Я перапісаў і сюды тое «Ігрышча», няхай выбачае пан Юрка, але, дальбог, аж злосць узяла, што Юрка спадабаў тое, што толькі блазну можа спадабацца. 
Я тыкі і чыркнуў яму «Адказ», але так думаю, што гэта ён, смеючыся з нашага цёмнага брата, напісаў; гэтак думаў, што дурны мужык, дык ужо нічога і не відзе, і не знае! 
Ой, памыліўся! 
Не раўня я Бурачку, — ён лепей, можа, знае жыццё мужыцкае, больш, можа, відзеў і чуў; але так мне спадабаліся, яго тыя вершы, што і я здумаў папрабаваць штокольвек напісаць. 
Ёсць шмат друкованых песняў нашага народа; пісаў Пачабут, Я. Тышкевіч, апісуючы наш Барысаўскі павет, і шмат хто спісываў іх, а шмат ёсць і не спісаных, але песні ўсе тыя не надта, каб сказаць праўду, харошыя, і нота наша плакучая, аднастайная, і песняў васолых не шмат, да і тых ужо рэдка пачуць. 
Надта за хлебам народ гоніцца, а хлеба дастане, дык і за крамнай вопраткай, і за ляксаванымі ботамі гоніцца, і ўсё маркоціцца. 
Даўней, кажуць, людзі, як меншым абходзіліся, то больш мелі і васалейшыя былі. 
Вот я і напісаў з дзесятак песняў «сякіх-такіх». 
Граю трошкі на скрыпачцы, ну дык няхай і мая ксёнжачка завецца струмантам якім; вот я і назваў яе «Смык». 
Смык ёсць, а хтось скрыпку, можа, даробе, а там была «Дудка» — вот і мы зробім музыку, як тыя жыдкі, што на цымбалах іграюць. 
Сымон Рэўка з-пад Барысава 
Над схаванымі ў цемры прасторамі ціха ляжала летняя ноч. 
Слабыя подыхі цёплага ветрыку асцярожна неслі з сабой кволыя шолахі ніў і густыя духмяныя пахі выспелых мурожных сенажацяў. 
У нябачным травяністым наваколлі старанным хорам верашчалі конікі, недзе ўдалечыні глухімі ўздыхамі аддавалася гарматная страляніна, угары, прыкрыты цемрай, праракатаў і сціх «кукурузнік». 
Павевы ветру даносілі і іншыя гукі, невыразныя і падазроныя, але тых, што намагаўся ўчуць Максім, не было ў начной цішыні. 
Тады закралася сумненне, якое парушыла разважлівы спакой чалавека. 
Апаслівыя думкі заснавалі ў яго галаве, але трэба было або ехаць наперад, або вяртацца назад. 
Намаганнем волі Максім усё ж адагнаў благія прадчуванні і, разважыўшы, рашыў, што батальён павінен быць далей, наперадзе. 
Гэтае меркаванне хоць і не суняло ўзнікшай трывогі, але крыху супакоіла чалавека. 
Коні, нібы зразумеўшы намер гаспадара, ахвотна падаліся па мяккай палявой дарозе. 
Максім Корань — ездавы сёмай роты. 
Гэтую вайсковую пасаду заняў ён нядаўна, і прычынай таму быў яго ўзрост — Корань лічыўся самым старым салдатам у роце. 
Максім цяпер разумеў, што з такімі гадамі хоць і давялося трапіць на фронт, але ваяваць ужо наўрад ці прыйдзецца. 
Есць у войску старшыны, якія заўсёды цікуюць старога, каб са строю забраць яго да коней або да кухні ці яшчэ куды, дзе патрэбны дбайны, надзейны гаспадар. 
Праўда, Максім не вельмі і нудзіўся па тым стралковым узводзе, у якім ён нядоўга служыў дагэтуль. 
«Эт,— разважаў ён,— калі нягож у страі, дык і няма чаго лезці туды. 
Начальству лепш відаць, дзе тваё месца». 
Нядаўна па загадзе старшыны прыняў ён пару спраўных трафейных коней і цяжкую, акутую жалезам вайсковую каламажку. 
Так пачалася яго служба на новай пасадзе, служба спакойная і аднастайная, мала чым падобная да вайсковай. 
Максім ведаў толькі клопаты пра коней ды паклажу, выконваў старшыновы загады, асцерагаўся бамбёжкі ды баяўся часам задрамаць на возе, каб не адстаць ад абозу. 
Пад бамбёжку, праўда, трапіць не давялося, а адстаць вось здарыўся выпадак. 
«і як недарэчна выйшла, — думаў Максім. 
— Каб ён згарэў, той вобад. 
Трэба ж было яму збракаваць у цемры. 
Даганяй цяпер батальён, шукай сярод ночы». 
— Нэ-нэ, любыя, варушыся, — упаўголаса, лагодна падганяе Максім коней, седзячы на перадку, і немаладымі вачыма імкнецца разгледзець што-небудзь наперадзе. 
Але ноч выдалася не палетняму цёмная, у ёй і з добрым зрокам нічога нельга было ўбачыць. 
Зямля да раніцы старанна схавала сваё аблічча, каб заўтра сустрэць сонца новым, пасвяжэлым хараством. 
Толькі высокае зорнае неба, уладарна ўзнёсшыся над ёю, поўнілася бляскам і няспыннай мітуснёю зор. 
Злёгку варушачы лейцамі, Максім з непрыемнасцю думаў, што цяпер, пэўна, пападзе ад старшыны. 
Аднойчы між імі ўжо была сутычка: старшына задаў перцу ездавому, не абышлося, вядома, і без моцнага слова. 
Яно крыўдна, праўда, але, бадай, справядліва. 
Максім і сам невялікай думкі аб уласных якасцях. 
Дый якія там якасці, калі чалавеку з паўсотні год, маладосць пражыў цёмным мужыком, без пісьменнасці, у працы ды нястачы. 
Нават і чыгункі не бачыў ніколі, і дзе яе ўбачыш, калі да найбліжэйшай станцыі было дзевяноста вёрст. 
Так, у лясной глушы, пад панскай уладай і ішло жыццё. 
Толькі ў 39-м з’явілася надзея, акрыяў духам, ды ненадоўга. 
Зноў жыццё пайшло вірам, у вайну загінуў старэйшы сын, памерла старая... 
Дый сам пастарэў да часу, знік былы спрыт у працы, надламаўся характар. 
Дзе яму цяпер раўняцца з маладымі ды разумнымі. 
«Ну і хай, — суцяшае сябе Максім, — хоць бы і абознік. 
Усё ж трэба камусьці быць і пры возе...» 
А коні Максіму спадабаліся. 
У сваім жыцці не давялося мець добрых, дык цяпер вайсковыя не на жарт захапілі сялянскую душу байца. 
Што і казаць: добрыя былі коні, у гаспадарку б такіх, у плуг з накаваным новым лемехам, на ўрадлівую зямлю... 
Так, крыху паспакайнеўшы, думаў ездавы, а коні ішлі як самі хацелі — дзе трушком, а дзе і крокам. 
Яны ўжо мінулі поле і дасягнулі хваёвага ўзлеску, які змрочнай сцяной паўстаў на Максімавым шляху. 
Дарога стала пясчанай, і фурманка амаль не скрыпела і не стукала. 
Толькі зрэдку, трапіўшы на карнявішча, яна аднабока перавальвалася пярэднімі і заднімі коламі. 
У гэтай таемнай лясной прыцішанасці Максіму зноў зрабілася ніякавата, і ён, сілячыся не бразнуць чым, каб не парушыць цішыні, узяў з воза вінтоўку. 
Пэўна ад надакучлівай адзіноты Максім прыпомніў былы свой трэці ўзвод, камандзіра аддзялення татарына Сагітава, які вучыў яго страляць і акопвацца. 
З акопваннем, праўда, справа ішла паспяхова, а вось у стральбе не шанцавала Максіму. 
«Які ўжо там з мяне стралец, — ухмыляецца ездавы, — у жыцці ружжа не трымаў, не то што вайсковай стрэльбы». 
Аднак, трапіўшы надоечы да коней, ён выпрасіў у старшыны вінтоўку, а трафейны карабін аддаў назад. 
— Бо ямчэй мне з ёю: усё ж руская. 
Ды і даўжэйшая, далей возьме, — вытлумачыў Корань. 
Цяпер гэтую вінтоўку прымасціў ён на каленях, але ў такім стане яна перашкаджала кіраваць коньмі, і Максім узяў яе на рэмень. 
Потым, прызвычаіўшыся да лясной дарогі і крыху супакоіўшыся, баец уздзеў яе за спіну, як і належала ездавому. 
Неўзабаве лес скончыўся і зноў пачалося поле. 
Цемра нібы парадзела, расступілася, але паранейшаму воддаль ад дарогі нічога нельга было ўбачыць. 
Коні ступалі жвава, ім таксама надакучыла падарожжа, і яны прыкметна імкнуліся наперад. 
А ноч зачароўвала хараством. 
Струменілі раслінныя пахі, цёплай дрымотаю павяваў ласкавы ветрык, і ў недасяглай вышыні незразумелай мігатлівай музыкай трапяталіся зоркі. 
Дні стаялі спякотныя, з рэдкімі пераходнымі навальніцамі, ад нагрэтай зямлі за поўнач зыходзіла цеплыня. 
А раніцай збажына і даспелыя травы зіхацелі срэбнымі росамі, і ззялі ў доле іскрыстыя зоркі, нібы апаўшы з неба ўначы. 
Захоплены думкамі, Максім не адразу заўважыў, што коні чамусьці прыцішылі хаду і нарэшце нерашуча спыніліся. 
Ездавы спрабаваў быў тузануць лейцамі, але гэта не падзейнічала, тады ён не замарудзіў злезці. 
Праз колькі крокаў перад ім у цёмным небе высіўся адзінокі крыж раздарожжа. 
Вузенькая дарожка дзялілася на дзве, і тыя, абышоўшы змрочнага «Ісуса», разыходзіліся ў розных напрамках. 
Максім благім словам памянуў цёмную ноч і тое няладнае кола, што прымусіла яго блукаць немаведама дзе, мо’ нават ужо ў тыле ворага. 
Максіму раптам стала боязна, ён хуценька ўскочыў на сваё месца і звярнуў улева. 
Але, не праехаўшы і сотні крокаў, ездавы спыніўся, падумаў і крута завярнуў назад паўз крыж, на другую дарогу. 
Цяпер ужо было відавочна, што абознік Максім Корань заблудзіў, адстаў ад сваіх, згубіў батальён, і хто ведае, куды выедзе ў гэтай цемры на незнаёмай мясцовасці. 
Зноў узнікла трывога, ды ўжо мацнейшая, чым першы раз, трывога і адчуванне страху, няўпэўненасці, калі няма яснай думкі ў галаве, а расшыраныя вочы імкнуцца пранікнуць у цемру. 
І раптам зусім блізка наперадзе надрыўны вокліч скалануў цішыню. 
Ад нечаканасці спалохана захраплі коні, а ў Максіма, здаецца, адарвалася сэрца і жудаснае здранцвенне на якую секунду адабрала розум і сілы. 
Мімаволі сама па сабе шыбанула ў голаў страшная здагадка — немцы! 
На другі такі ж вокліч Максім рвануў лейцы, — коні, адчуўшы нядобрае, паслухмяна кінуліся ўбок, але ў тое ж імгненне з цемры ўдарыла аўтаматная чарга. 
Максім адчуў толькі, як, лязгнуўшы па коле, рыкашэтам зыўкнула куля. 
Коні знянацку рвануліся, а ён, не ўтрымаўшыся на краі сядзення, нязграбна бразнуўся з брычкі. 
«Вось і ўсё, канец!» 
Ні жалю, ні думкі, адно самотнае прадчуванне пагібелі ахапіла ездавога. 
Жах скаваў розум, цела апанаваў халодны панылы боль. 
Максім не кратаўся, у смяротнай роспачы сутаргава ўпіліся ў імшыстую мякаць пожні яго вузлаватыя пальцы. 
Без руху з паўхвіліны Максім усёй істотай чакаў апошніх стрэлаў, якія прыкончылі б яго, але стрэлаў чамусьці не было. 
Тады паволі пачала вяртацца развага. 
Яшчэ не адчутае да канца нешта новае, падобнае на злосць, з’явілася ў яго настроі. 
Максім крануўся — моцна балела плячо і нага, але асаблівых пашкоджанняў, здаецца, не было. 
Ён хацеў ужо ўставаць, ды пачуў непадалёку таропкія крокі і цяжкае чалавечае дыханне. 
На зорным фоне відаць было, як зусім блізка, баязліва прыгнуўшыся, прабеглі ўслед коням дзве цьмяныя постаці. 
Максім адразу пазнаў гэтыя ненавісныя постаці: надоўга адбіліся яны ў памяці чалавека. 
«Яны ж забяруць фурманку», — шыбанула новая думка, і крыўда хлынула ў сэрца старога. 
Праз нейкі час, калі крыху суняўся першы спалох, у пачуццях чалавека ўзнікла адчуванне адказнасці за свой абавязак салдата. 
Перамагаючы боль, ездавы павярнуўся на бок і дастаў з—за спіны вінтоўку. 
Рукі яго дрыжалі і ўсё не маглі зладзіць з тугім затворам, і наогул ён не ведаў, што зробіць зараз, толькі жаданне неяк супраціўляцца ўсё болей мацнела ў ім. 
Максім узняўся і, згорбіўшыся, кульгаючы на правую нагу, падаўся ўслед за ворагамі. 
Зараджаную вінтоўку ён ухапіў за канец ствала і бяссільна цягнуў яе, нібы цяжкую і нязручную прыладу. 
Збянтэжаны і ўзрушаны здарэннем, у гарачцы хвалявання ён дрэнна ўяўляў сэнс падзей і, бадай, трапіў бы ў рукі ворагаў, калі б тыя першыя заўважылі яго. 
Але гітлераўцы, злавіўшы напалоханых коней, пэўна, рашылі, што ездавы ўцёк, і, пачакаўшы крыху, павярнулі ў свой бок. 
Максім тады і сустрэў іх. 
Адчуўшы спрыт і асцярогу, што раптам з’явіліся ў ім, ездавы адскочыў убок і прытуліўся да зямлі. 
Зноў перад ім, непрыкмечаным, прайшлі немцы: адзін вёў за павады яго коней, а другі, што ішоў ззаду, спыніўся і пастаяў, хвіліну прыслухоўваючыся. 
Максім узняў вінтоўку. 
Яму з долу добра бачны быў варожы сілуэт, які чорным ценем засланіў край зорнага небасхілу. 
Максім наставіў стрэльбу на ворага, але стрэліць так і не адважыўся. 
У апошняе імгненне, калі трэба было ціснуць курок, смеласць пакінула яго. 
Задні гітлеравец, відаць, нічога падазронага не ўчуўшы, сказаў нешта таму, што вёў коней, і яны абодва ўзлезлі на былое Максімава месца на возе. 
Так ворагі, коні і фурманка з ротным дабром зніклі ў начной цемры. 
Тады ездавы, абапёршыся аб дол рукамі, сеў на травяністай імшарыне побач са сваёй вінтоўкай і ўжо не спрабаваў стрымацца. 
Канчаткова ахапіўшая яго роспач выціснула з грудзей цяжкі, пакутлівы енк. 
Гэты енк, спалохаўшы ў цішы самога Максіма, нечакана абудзіў яго, прымусіў зірнуць на сябе аднекуль збоку, вачыма другога чалавека, чалавека разумнейшага ў жыцці і мацнейшага ў барацьбе. 
Потым ён адчуў асуджэнне і дакор сабе, агідна бездапаможнаму ў такі рашаючы час. 
Цяжкія няўцешныя думкі, поўныя бязлітаснай насмешкі над сабой, паплылі ў немаладой яго галаве. 
Хоць і не першы раз у жыцці напаткала Максіма бяда, але гэтая была зусім іншага складу, чым усе перажытыя. 
Яна агіднай ганьбай запляміла чалавечую яго вартасць, падсекла надзеі, дарэшты зняславіла ранейшае жыццё чалавека. 
Як было пасля такога здарэння ісці ў батальён, дзе кожны дзень паміралі людзі, маладыя і больш вартыя, чым ён? 
Як было жыць, калі пасля гэтага ўжо нічога не заставалася ў душы, апрача вечнай агіды да сябе? 
Дык няўжо гэта канец? 
Няўжо толькі пагібель з’явіцца справядлівай збаўцай ад нясцерпных пакут? 
Чаму ж тады ён павінен так недарэчна, пагана памерці, а злачынцы-ворагі застануцца жыць і ўчыняць яшчэ не адну смерць добрым людзям. 
Усвядоміўшы глыбіню сваёй бяды, ездавы зразумеў, што ёсць у ім нешта мацнейшае за звычайную чалавечую смерць. 
Пачуццё салдата паступова, але рашуча пачало браць верх, заглушыўшы ўсё іншае, асабістае, якое цяпер выявілася ў ім самым благім чынам. 
Усё настойлівей з’яўлялася жаданне дзейнічаць, яно хутка аформілася ў намер і стала непахісным. 
І хоць вялікі быў яшчэ маральны боль, але на сэрцы ўжо палягчэла, і памалу пачало ўзнаўляцца ранейшае адчуванне злосці. 
Гэта вярнула сілы, і баец хутка ўзняўся, падхапіўшы вінтоўку. 
Дзіўна нават было, адкуль узялося ў Максіма гэтулькі энергіі і спрыту, калі ён пусціўся наўздагон ворагам. 
Каржакаваты і нязграбны, ён шпаркім крокам сігаў па полі, то прыгінаючыся да зямлі, каб лепш бачыць наперадзе, то намагаючыся ступаць як мага хутчэй і цішэй. 
У гэтыя хвіліны ездавы ні аб чым не думаў і нічога не адчуваў, апрача ўпартага жадання дагнаць праціўніка. 
Невядома, ці доўга ён гнаўся, як пашанцавала яму не збіцца з кірунку, але нарэшце ўбачыў Максім знаёмы сілуэт сваёй фурманкі з няпрошанымі седакамі на перадку. 
Тады ездавы, на колькі быў здольны, узброіўся хітрасцю і асцярогай, нячутна зайшоў збоку і на хаду прыблізіўся да ворагаў. 
Яго выстаўленая наперад вінтоўка амаль кранала бліжняга немца. 
У грудзях моцна білася сэрца, здавалася, вось—вось гучна вырвецца сцятае дыханне і ўсё загіне. 
Немаладыя ўжо сілы байца падыходзілі к канцу. 
Грымотны стрэл рускай трохлінейкі аглушыў усіх — і ворагаў, і Максіма. 
Крайні немец неяк бясшумна знік пад фурманкай, а другога Максім, дранцвеючы ад жаху, з усяе апошняй сілы выцяў вінтоўкай па галаве. 
Далей усё пайшло з нейкім шалёным імпэтам. 
Максім, падхапіўшы лейцы, вялікім паўколам завярнуў фурманку і дзікім, несваім голасам гікнуў на коней. 
Ім, напэўна, перадалася ўзрушанасць гаспадара, бо без пугі і новых крыкаў яны так паімчаліся ў цемры, што Максім, паўмёртвы ад перажытага, з вялікім намаганнем трымаўся на возе, які цяжка кідаўся з боку ў бок, грукацеў і падскакваў. 
Баец зусім не ведаў, куды кіраваць, і ў выбары напрамку цалкам даверыўся коням. 
І коні імчалі без супынку, наўскасяк мяжыстых палосак шархатлівай збажыны, па глухой мякаці бульбянішчаў, пераехалі неглыбокі высахлы раўчук, асакаватую балацявінку і, нарэшце, непадалёку ад змрочнага лесу выбіліся на нейкую дарогу. 
Максім тады спыніў фурманку, прыслухаўся і на поўныя грудзі ўдыхнуў пасвяжэлага падранак паветра. 
У правым вуху, нібы парваная струна, тоненька звінела ад стрэлу, ва ўсім целе, схаладзелым ад ліпкага поту, з’явілася млявасць, як пасля цяжкай шматгадзіннай працы. 
Пачынаўся досвітак. 
Змрок парадзеў, на ўсходзе святлела неба, гасячы зоры. 
Наперадзе ля лесу пачуліся галасы, іх адразу пазнаў Максім — то былі свае. 
Толькі тады раптоўна неяк зразумеў ездавы, якой вялікай бяды пашанцавала яму пазбыцца ўначы і як пакутліва далася яму маленькая перамога. 
Ён парадаваўся яшчэ, што ўсе жахі тыя засталіся ззаду, і, хутка губляючы сілы, моцна захацеў спаць. 
Мабыць, упершыню так выразна адчуў чалавек, што шмат ужо год за плячыма, а за гэтую ноч прыбавілася яшчэ, — бадай, з дзесяць. 
Надвячоркам у нядзелю ў бальнічнай палаце стала ціха і сумна. 
Трое хворых, што некалькі дзён ляжалі тут, былі ўжо добра вядомы адзін другому. 
Усе ўжо ведалі, што жылісты і чорны, нібы цыган, шафёр Свірыдаў наездзіў трыста тысяч без рамонту; 
што дзядзька Міхась, калгаснік з дальняга раёна, перад самой хваробай вярнуўся са сталічнай нарады перадавікоў-жывёлаводаў, дзе ён першы раз у жыцці выступаў з прамовай; 
што дыхавічны і тоўсты дырэктар скурзавода Нікадзім Іванавіч пакутваў не столькі ад сваёй язвы, колькі ад таго, што яго завод у мінулым месяцы не выканаў план. 
Ад суму і нудоты дырэктар цяпер задрамаў з газетай у руках, шафёр чытаў «Залатое цяля», а дзядзька Міхась варочаўся ў ложку і думаў свае адвечныя сялянскія думы. 
Два ложкі ў палаце пуставалі, і дзядзька Міхась раптам сказаў: — Сёння, бадай, будзе папаўненне: бальніца ж дзяжурная. 
І дзядзькавы словы спраўдзіліся. 
Не прайшло і хвіліны, як у калідоры затупацелі ногі, і на парозе з’явіўся чалавек у сінім халаце паверх бялізны. 
За ім ішла сястра: яна паказала хвораму месца на ложку ў куце і хуценька разгарнула пасцель. 
Хворыя ў палаце адразу ж страцілі самоту і напоўніліся цікаўнасцю. 
Дзядзька Міхась, пэўна з ветлівасці, аж прыўзняўся на локці (навічок стаў яго суседам), шафёр загарнуў кніжку, і нават дырэктар прачнуўся. 
Хутка сястра пайшла, а хворы, крэкчучы і стогнучы, пачаў мясціцца пад коўдрай. 
— З чым гэта вы? — ветліва запытаў дзядзька Міхась. 
Хворы коратка бліснуў зыркімі чорнымі вачыма на маладжавым укормленым твары, аблізаў вусны і холадна кінуў у прастору палаты: — Апендыцыт. 
— Ну, апендыцыт — дробязь, — зазначыў дзядзька Міхась. 
— Выражуць і не ўчуеце. 
Бы авадзень укусіць. 
Хворы павярнуў на падушцы голаў і недаверліва паглядзеў на суседа. 
— Апендыцыт для медыцыны ўжо дробязь. 
Нават практыканты і тыя рэжуць добра, — казаў далей дзядзька Міхась. 
— Слухай, стары, а не ведаеш, хто мяне аперыраваць будзе? 
Хіба не доктар Сяміпалацінскі? 
— Круглікаў, пэўна, бо ён сёння дзяжурыць. 
Хворы спалохана ўскінуў бровы, яго твар раптам ахапіла трывога. 
— Які гэта Круглікаў? 
Мабыць, практыкант які? 
Не, я не дамся яму! 
— Ну, дарма вы так, — уставіў дзядзька Міхась. 
— Круглікаў добры хірург. 
Мне ён, братка, почку выняў. 
І Нікадзіма Іванавіча ён аперыраваў. 
І нішто. 
— Не! 
Толькі Сяміпалацінскі. 
Я не магу даверыцца кожнаму. 
Маё жыццё дорага мне. 
Дый ён не мае права без маёй згоды. 
Сястра! — раптам зычна крыкнуў хворы. 
На парозе з’явілася маладзенькая сястра. 
— Хто мяне аперыруе? 
— Доктар Круглікаў. 
— Адставіць! 
Выклікайце Сяміпалацінскага. 
— Сяміпалацінскі заўтра дзяжурыць, а сёння Круглікаў, — далікатна растлумачыла сястра. 
— Ну і што ж, што заўтра! 
А ў мяне баліць сёння. 
У палаце стала трывожна. 
Трое хворых насцярожана пазіралі на чацвёртага, а той мятляўся па падушцы, ад болю ці ад нярвознасці скрыгатаў зубамі і, не стрымліваючыся, гучна стагнаў. 
Дзядзька Міхась спачувальна параіў: — А ты б спакойна, братка, так яно зручней. 
— Пакіньце сабе вашы парады, — буркнуў хворы, і пасля тых слоў ужо ніхто не турбаваў яго. 
Тым часам сцямнела, уключылі электрычнасць. 
Прыйшоў доктар Круглікаў, сёстры. 
Яны пераконвалі хворага не марудзіць, даводзілі, што выклікаць старога Сяміпалацінскага зараз немагчыма дый няма патрэбы. 
Аднак на хворага гэтыя довады дзейнічалі, як масла на агонь. 
— Як гэта няма патрэбы? — крычаў ён, і ў яго чорных неспакойных вачах кіпела абурэнне. 
— Вы ведаеце, што значыць жыццё савецкага чалавека? 
Хіба так вас вучыць партыя берагчы здароўе народа? 
Я тэлеграфірую міністру. 
Безабразія, доктар! 
Доктар няёмка пераступіў з нагі на нагу і, відаць, не знайшоўшы, што адказаць, коратка заўважыў: — Ну, ваша справа. 
Але, каб не было горш. 
Ён пайшоў, выразна бразнуўшы дзвярыма, пайшлі і сёстры, а хворы яшчэ доўга абураўся, пагражаў, абяцаў дайсці да Масквы і пакараць медыцыну за няўвагу да яго асобы. 
Але пасля яму стала горш, і тут ужо было не да пагроз і праклёну. 
Пакідаўшыся ў ложку, ён гукнуў сястру і аб’явіў, што згодзен на ўсё. 
Хутка яго панеслі ў аперацыйную. 
— Ну, браткі, і фрукт! — сказаў дзядзька Міхась, як толькі зачыніліся дзверы. 
— Месяц ляжу тут, а яшчэ такога не бачыў. 
Відаць, нейкі важны чын. 
— І глядзі, які фарс: падавай яму Сяміпалацінскага, Круглікаву не давярае, — казаў шафёр. 
— Сапраўды, хто ж гэта такі? 
— Нейкі кіраўнік, відаць, з вобласці, — зазначыў дырэктар. 
— Там часам бываюць такія крыкуны. 
— Ці не з аўтаінспекцыі, — гадаў шафёр. 
— Ды ўжо ж, відаць нейкая важная асоба, — круціў галавой дзядзька Міхась. 
— Як ён гэта наконт здароўя савецкага чалавека, га? 
Пэўна, заслужаны, калі так крута круціць. 
— Хвацкі чалавек, гэта так, — згадзіўся шафёр. 
Аперацыя тым часам прайшла хутка і добра. 
Праз паўгадзіны хворага прывезлі на высокай калясцы і асцярожна паклалі на ложак. 
Ён вельмі стагнаў, але не патрабаваў нічога. 
Шафёр і дырэктар заснулі, а дзядзька Міхась не спаў — глядзеў у столь, усё думаў, хто такі будзе гэты ягоны яршысты сусед. 
Часам стары неўпрыцям прыглядаўся да яго энергічнага профілю, падцятых вуснаў, і ў старога нараджалася ўпэўненасць, што гэты рашучы і патрабавальны чалавек мае вялікія заслугі, мо’ нават славу і займае пасаду не меней, чым абласнога маштабу. 
Уранку хворы аднак прачнуўся даволі спакойны. 
Востры боль прайшоў ужо, чалавек расплюшчыў вочы і, здаецца, упершыню з увагай агледзеў палату і сваіх суседзяў. 
Неўзабаве ў палату ўвайшла бабулька-прыбіральшчыца і расчыніла фортку. 
І тады хворы злосна азваўся: — Фортку зачыніце! 
— Чаму? — здзівілася жанчына. 
— Хворым жа трэба паветра. 
— Мне шкодзіць скразняк. 
— Але ж ён не зачэпіць вас. 
Акно ж у нагах. 
— Усё роўна. 
Прыбіральшчыца зашчапіла кручок і з пакрыўджаным выглядам узялася за сваю справу. 
Але тут рашуча сігануў з ложка шафёр, які маўкліва ляжаў дагэтуль, і, нічога не кажучы, злосна штурхнуў фортку. 
— Вы па якому праву? — закіпеў хворы, але шафёр ужо нырнуў пад коўдру, злосна буркнуўшы: — Па такому. 
У палаце зноў запахла сваркай. 
Хворы сказаў доўгую, поўную абурэння прамову аб чуласці да савецкага чалавека. 
Трое маўчалі. 
Дзядзька Міхась хітравата падмігваў шафёру і стрымліваў смех. 
Дырэктар насуплена пазіраў на сварліўца, і яго ноздры нервова раздзімаліся. 
А той, відаць, зразумеў, што да яго тут ніхто спагадліва не ставіцца. 
— Сястра! — закрычаў ён. 
Сястра хутка прыйшла і спынілася на парозе. 
— Перавядзіце мяне ў іншую палату, я не магу ў гэтай. 
— Чаму? — здзівілася сястра. 
— Гэта ж самая лепшая палата. 
— Стварыце мне належныя ўмовы! 
Я не магу з гэтымі людзьмі. 
— Але ў іншых месцаў няма. 
Хіба ў калідор? — што—о-о?! — чорныя вочы хворага бліснулі лютасцю. 
Праз гадзіну сястра прыйшла зноў рабіць уколы. 
Пакуль яна калола ў руку хворага, ён зыркімі, поўнымі падазронасці вочкамі сачыў за яе рухамі. 
Потым сястра яшчэ калола шафёра і затым, закруціўшы гумай руку, пачала ўводзіць глюкозу дзядзьку Міхасю. 
Вочы сварлівага хворага хціва бліснулі. 
— А мне што, няма глюкозы? 
— Не прызначана. 
— Як гэта не прызначана? 
Я ж аслабеў вельмі. 
— Не ведаю, — коратка адказала сястра. 
— Безабразія! 
Куды глядзяць гэтыя медыкі! 
Паклічце доктара. 
— Праз гадзіну абход. 
— Што мне абход! 
Вы лячыць мяне павінны, гэта ваш абавязак, а вы тут бюракрацію заводзіце. 
Я сёння ж напішу ўсё міністру. 
Я гэта вам не дарую... 
Сястра аднак не стала слухаць і выйшла. 
Зноў у палаце стала ціха, і ў гэтай цішы ўладна грымеў голас хворага. 
Астатнія трое ляжалі моўчкі. 
Шафёр уткнуўся ў кніжку, дзядзька Міхась ужо не падмігваў. 
Дырэктар аднак не стрываў: — Паслухайце. 
Не ведаю, хто вы такі, але трэба ж быць чалавекам, а не гэткім злыднем. 
Ад гэтых слоў хворы ўстрапянуўся на ложку, вочы яго ўзгарэліся нядобрай рашучасцю, і невядома, што тут здарылася б, калі ў гэты час не расчыніліся б дзверы і ў палаце не з’явіліся новыя людзі. 
Гэта прыбыў новы хворы ў халаце, на кастылях. 
Яго прытрымлівала сястра. 
Яны накіраваліся да пятага незанятага ложка. 
Убачыўшы гэтага чалавека, сварлівец ураз абвяў, а новы зірнуў на яго і здзіўлена шавяльнуў брывамі. 
— І ты тут? 
І ўсё сварышся? 
Кінь, браце. 
Хварэць трэба ціха. 
Сварлівец раптам ірвануў з сябе коўдру. 
— Сястра! — закрычаў ён. 
— Пераводзьце ў калідор. 
Я не магу тут, не магу... 
Дзядзька Міхась ад нечаканасці разявіў рот, шафёр апусціў на падлогу кніжку, а на твары дырэктара з’явілася горкая ўсмешка. 
— Хутчэй, — крыкнуў хворы. 
— Хутчэй! 
Сястра паціснула плячыма, выйшла. 
Хутка прыйшлі санітаркі з каляскай і, паклаўшы на яе хворага, выкацілі з палаты. 
— Ух ты, ну і чалавек, аж замарыў усіх, — сказаў дзядзька Міхась. 
— Ці не ведаеце яго? — звярнуўся ён да новага хворага. 
— Як жа, ведаю, — казаў той, крэкчучы і месцячыся на ложку. 
— Пусты чалавек. 
Усё толькі сварыцца ды скаргі піша. 
— А дзе ж ён працуе? — цікавіўся дзядзька Міхась. 
— Працаваў. 
У харчгандлі — зволілі, у сангігіене — судзілі, але мала далі. 
Ездзіў на цаліну, ды збег, а зараз не працуе. 
Прыжыўся ў нейкай агароднай удавы і цягне з яе патроху. 
— Глядзі ты! — здзівіўся дзядзька Міхась. 
— А гонару колькі! 
Бы які міністр, не меней. 
А на справе — пустата. 
— Язва, — сказаў дырэктар. 
— Апендыцыт, — дадаў шафёр. 
— Апендыцыт ён у здаровым целе — вось хто! 
Пра народ у краіне хадзілі дзьве супрацьлеглыя пагалоскі, кожная з якіх увогуле мела рацыю. 
Нядаўна абраны дыктатар ды ягоныя памагатыя лічылі народ самым разумным, самым правільным і працавітым. 
Іхнія ж супраціўнікі сьцьвярджалі, што народ дурны і сьляпы, нібы крот. 
Бо каб быў разумны і працавіты, дык нешта б умеў, а гэты ня ўмеў нічога, як нічога і ня меў. 
Пэўна, тая акалічнасьць і змусіла дыктатара да пошукаў нейкіх сродкаў стабільнага існаваньня яго і народу. 
Але новыя сродкі ня так лёгка было знайсьці, а час катастрафічна мінаўся. 
Неяк дыктатар з прыкрасьці ад чарговай разумовай няўдачы гучна сьвіснуў, як сьвістаў у дзяцінстве, пасьвячы сьвінячы статак. 
Пісар, што з нейкага часу запісваў за ім кожнае слова (для гісторыі) застыў з пяром у пальцах — ён ня ведаў, як запісаць сьвіст. 
Заўважыўшы тое, дыктатар зьверавата ўставіўся ў пляшывага пісца, які, каб неяк улагодзіць пана, проста голасна войкнуў, быццам бы ў захапленьні ад сьвісту: маўляў, як прыгожа! 
Іншыя, што ў той час былі ў пакоі, таксама дружна падтрымалі пісца: і прыгожа, і зьмястоўна, а галоўнае — даходліва для народу, — кожны зразумее. 
Ведама ж, кожны быў дзіцёнкам, хоць і ня кожны дзіцёнак пасьвіў калгасных сьвіней. 
У той жа адвячорак урад прыняў адмысловы дэкрэт аб значэньні дыктатарскага сьвісту, а газеты ў хуткім часе пачалі друкаваць артыкулы пра тое, як гэта важна наогул — сьвістаць. 
У краіне пачаў разгортвацца рух за высокаідэйны і высокамастацкі народны сьвіст. 
Праўда, як бадай і ў кожнае справе, знайшліся тыя, што не пагадзіліся з дзяржаўным значэньнем сьвісту, але яны былі меншынёй, а меньшыню, як вядома, бязьлітасна душаць. 
Хутка задушылі і праціўнікаў сьвісту. 
Праз нейкі нядоўгі час рух нечуванага пашырэньня сьвісту стаўся ўсенародным, яму ўжо ня шкодзіў ніхто. 
Вучыць прафесійна сьвістаць пачалі ў школках, сьвіст увялі ў якасьці абавязковага прадмету на экзаменах у ВНУ, дзе былі тэрмінова створыны кафедры сьвісту. 
Адпаведна, бы грыбы пасьля дажджу, зьявіліся высокакваліфікаваныя сьпецыялістыя па сьвісту, актыўна рыхтаваліся і пасьпяхова абараняліся кандыдацкія ды доктарскія дысертацыі на тэмы сьвісту. 
У краіне рэгулярна праводзіліся конкурсы і спаборніцтвы па сіле, працягласьці і мадуляцыі сьвісту, наладжваліся канцэрты. 
Неўзабаве зьявіліся і рэкардсмэны — асобна па розных жанрах сьвісту, ствараліся ансамблі, якія езьдзілі па гарадах і вёсках і сьвісталі на ўсю электронную моц свае апаратуры. 
Тыя няблага зараблялі, сплочвалі казьне немалыя падаткі і карысталіся прыязнасьцю ўлады і народу. 
Нечуваная папулярнасьць сьвісту зрабіла папулярнай краіну, пра якую яшчэ нядаўна мала хто ведаў у сьвеце. 
Тады дыктатар ды ягоныя памагатыя сьцямілі, што нягожа было б тым не пакарыстацца і вырашылі распаўсюдзіць ідэю сьвісту як мага далей у сьвеце. 
Была створана новая праграма заваёвы сьвету праз космас, у які запускаліся талеркі-спадарожнікі, адбітыя імі хвалі пранікалі ва ўсе куточкі планеты. 
Людзі на зямлі ўведалі пра незвычайна плённую справу сьвісту і як маглі пераймалі яго. 
Дзякуючы сіле сьвісту народ, краіна і яе дыктатар зрабіліся самымі славутымі ў сьвеце. 
Натуральна, добра было пачувацца славутымі, але яшчэ трэба было і есьці, а во ежы катастрафічна не хапала. 
Захапіўшыся сьвістам, людзі адвучыліся араць зямлю, пасьвіць коз і нават саджаць бульбу. 
Эканоміка, спрэс стаўшы касьмічнай, усё болей хірэла, і хутка ў людзей нават на добры маладзецкі сьвіст ня стала ставаць моцы. 
Дзеля эканоміі людской сілы была адмененая родная мова, пра якую хутка забыліся ўсе — гараджане, сяляне і нават пісьменьнікі. 
Пісьменьнікі, праўда, забыліся апошнімі, чым увогуле ганарыліся. 
Болей ім ганарыцца ўжо не было чым. 
Краіна неўпрыцям усунулася ў страшэннае правальле татальнае крызы, калі пачала беззваротна хірэць нават сама ідэя дзяржаўнага сьвісту. 
Дзеля яе паратунку стварылі некалькі дадатковых міністэрстваў, каардынацыйны над імі камітэт, Савет бясьпекі, узмоцнены аддзел секурытаты. 
Падвысілі ролю адукацыі — усе ПТВ ператварылі ў тэхнікумы, тэхнікумы ва ўніверсітэты, а універсітэты ведама ж у акадэміі. 
Павялічылі колькасьць дактароў ды акадэмікаў, зарплату якіх таксама падвысілі, прыраўняўшы да сяржанцкае зарплаты амапаўцаў. 
I ўсё роўна сьвіст марнеў, ягоная ідэя апынулася пад сьмяртэльнай пагрозай. 
Апазіцыя ж толькі мацнела. 
Праўда, апазіцыянеры пакуль што выступалі ня супраць самой ідэі, а супраць сродкаў і метадаў яе выкананьня. 
Ідэя ж, казалі, зусім неблагая, калі яе з розумам ажыцьцяўляць. 
Дыктатар назваў тую апазіцыю сьмехатворнай і казаў, што варта яму хоць раз добра сьвіснуць, як яе бы ветрам садзьме. 
I праўда, некалькі самых заўзятых апазіцыянераў ужо зьнікла — бяз знаку і сьледу, бы праз зямлю праваліліся. 
Але і дыктатар зьнемагаў ад шэрагу няўдач і мог намагчыся хіба на адзін добры посьвіст на тыдзень. 
У сьвеце пачалі губляць цікавасьць да краіны — радзімы сьвісту. 
Рэтрансьлятары-спадарожнікі, бы восеньскія каштаны, адзін за адным сыпаліся долу і згаралі у шчыльных слаях атмасферы. 
Запушчаць новыя не было за што. 
У космасе запаноўвала касьмічная ціша. 
Затое на зямлі бушавала бура. 
За апошнія грошы дыктатар мацаваў сілы секурытаты — паліцыю ва ўніформе і ў штацкім, суды і пракуратуру, якім падвысіў заробкі і падвоіў нагрузку. 
Арыштоўвалі, судзілі і саджалі найперш праціўнікаў сьвісту. 
Ды таго аказалася недастаткова. 
Было заўважана, што некаторыя сьвісталі няправільна, чужым падрыўным сьвістам, — гэтых рэпрэсавалі таксама. 
Затым зрабілі чыстку вучоных шэрагаў, перагледзелі тэматыку іхніх дысертацый. 
Выявілася, што некаторыя з вучоных-гісторыкаў няправільна лічылі, быццам гісторыя краіны пачалася не з запачаткаваньня ідэі сьвісту, а значна раней. 
Секурытата з тым катэгарычна не пагадзілася, а ў краіне яе думка заўжды была аканчальнай, і тую канцэпцыю выкаранілі. 
Як пэўная рэакцыя на тыя зусім натуральныя захады, у народзе пачала самахоць сьпець новая нечуваная ідэя — ідэя маўчаньня. 
Вядома, яна пляжыла выдатную, выпрабаваную ў часе ідэю сьвісту, але як было з ёй змагацца? 
Як было ўведаць, што выношваюць маўчуны? 
I як прадухіліць усенародную маўчанку, якая пагражала краіне ўсеагульнай нематой? 
Тым часам маўчанка шырылася з неверагоднай хуткасьцю. 
Зьняможаны шматгадовым посьвістам люд маўчаў з задавальненьнем. 
Рабіць тое было проста і лёгка тым болей, што ўсе даўно адвыклі ад роднае мовы, і гаварыць наогул не было патрэбы. 
Яшчэ праз нейкі час краіна аканчальна змоўкла, ніхто ўжо ня мог нават слаба сьвіснуць. 
Праўда, з тае нагоды ніхто асабліва не перажываў, апроч хіба пенсіянераў. 
Для гэтых за даўгія гады іхняга жыцьця сьвіст стаў адзінай прафесіяй, бо іншага яны ня ўмелі. 
Але супраць іх працавала прырода, і гэтых людзей у краіне хутка менела. 
Як і належыць паводле няўхільных законаў быцьця. 
Цягнік спыняўся. 
Усё павольней стукалі колы пад падлогай. 
Цішэй і цішэй плылі будынкі за вокнамі. 
Людзі замітусіліся, заспяшаліся так, быццам неспадзеўкі здарыўся пажар, і праз момант амаль увесь вагон, з мяшэчкамі, чамаданамі, клункамі, ужо тоўпіўся каля дзвярэй. 
Яна таксама заспяшалася. 
Завязала звыкла, па-вясковаму, хустку, узяла круглы фанерны чамаданчык і пачала праціскацца да выхаду. 
На пероне былі яшчэ большая мітусня, шум і неспакой, і яна разгубілася. 
Як бы чакаючы падтрымкі, жанчына нейкі час стаяла нерухома, азіраючыся па баках. 
Вочы яе, па-старэчаму выцвілыя, цьмяныя, калісьці шэрыя, ажыўляла прыкметная трывога і надзея, — яна кагосьці выглядвала ў незнаёмым натоўпе. 
Калі перон сціх, апусцеў, старая, маленькая, з храшчаватым носам, абпаленым сонцам, у просценькай суконнай жакетцы і кірзавых ботах, услед за апошнімі пасажырамі выйшла на прывакзальную плошчу. 
У нейкага сустрэчнага жанчына нясмела запыталася, дзе знайсці вуліцу Рэволюцыйную. 
Чалавек буркнуў у адказ, што ён праезджы і нічога тут не ведае. 
Ёй параілі даведацца ў міліцыянера, што стаяў па другі бок плошчы каля круглай шкляной будкі. 
Краем тратуара старая нясмела падышла да гэтай дзіўнай збудовы, падобнай на казачна вялікую шклянку. 
Міліцыянер ужо сядзеў у «шклянцы». 
Старая знакамі папрасіла яго выйсці і, калі ён вылез са «шклянкі», запыталася, дзе тут знайсці вуліцу Рэвалюцыйную. 
— Рэвалюцыйная тут недалёка, грамадзянка, — аглядваючы яе, павучальна, тонам настаўніка, адказаў міліцыянер. 
— Вось пройдзеце па гэтай вуліцы квартал, потым налева квартал — адзін, потым другі. 
Трэцяя вуліца якраз і будзе ваша. 
Яна падзякавала, намерылася ўжо ісці, але, хвіліну павагаўшыся, прамовіла няўпэўнена: — Скажыце, добры чалавек, а можа, вы ведаеце часам Кульбіцкага Трахіма?.. 
— Кульбіцкага? — перапытаў міліцыянер. 
— Ведаю аднаго такога. 
На Рэвалюцыйнай якраз жыве. 
Трахім Андрэевіч зваць? 
— Трахім!.. Трахім Андрэевіч, — паправілася ўзрадавана старая. 
Ёй захацелася з вясковай простасардэчнасцю расказаць, хто яна Трахіму і чаго едзе, але міліцыянер, відаць, не меў ахвоты ўдавацца ў лірыку, — ён казырнуў старой і павярнуўся да «шклянкі». 
Яна не пакрыўдзілася на гэту няветлівасць, — старая адчувала сябе шчасліваю. 
Вось і знайшліся сляды сына!.. 
Цяпер яна ішла па гораду ўжо з інакшым настроем: яна нібы бачыла яго поруч з сабою, свайго Трахіма. 
Ён нібы вёў яе па гэтым шумлівым тратуары. 
Чуючы яго поруч, яна спакайней пазірала навокал, на ўсе цуды і дзівы вірлівай незнаёмай вуліцы. 
Яна акідвала позіркам стракатую аздобу вітрын, зацікаўлена праводзіла вачыма тралейбусы, дзівілася мноству народу на вуліцах, чысціні тратуараў, вопраткам і кволасці жанчын. 
За ўсё сваё жыццё ёй не даводзілася быць у такім вялікім горадзе. 
Яна жыла сярод лясоў і палёў, у ціхай вёсачцы. 
Адразу за хатамі там пачыналіся зараснікі хвойніку, за якім наводдалек было балота, аксамітны, заўсёды зялёны луг; з аднаго боку да хат падступала разлеглае поле, на якім, як і ў лесе, ёй усё да самай малой драбніцы было знаёма. 
Ганна або Андрэіха, як яе звалі суседзі па імені нябожчыка-мужа, неахвотна і рэдка пераступала гэты звыклы ёй абсяг. 
Амаль усё, што трэба было, ёй маглі даць у суседняй вёсцы, дзе быў сельсавет, — там яна магла купіць, што трэба, узяць даведку, схадзіць да доктара. 
Была яна многа разоў у райцэнтры, разоў пяць у Бабруйску, але ні раённы гарадок, ні нават Бабруйск ніяк не маглі раўняцца з гэтым агромністым, такім неспакойным горадам. 
Яна ступала на вуліцы, што перабівалі ёй шлях, кожны раз з асцярогай. 
Ці з аднаго, ці з другога боку імчаліся да яе аўтамабілі, і яна непакоілася, як бы каторы з іх не зачапіў. 
Але ўсё абышлося добра. 
Неўзабаве жанчына ўжо ўваходзіла на двор таго дома, дзе жыў Трахім. 
Дом быў невялікі, стары, на два паверхі, ашаляваны на другім паверсе дошкамі, пацямнелымі ад дажджоў і часу. 
Убачыўшы непадалёк маладога чалавека ў міліцэйскай форме, старая запыталася, ці не ведае ён, дзе тут жыве Трахім Кульбіцкі. 
— Ведаю, — адказаў смуглявы, загарэлы, чорнабровы, падобны на грузіна хлопец. 
— Вось у гэтыя дзверы, на другі паверх. 
— Яна ўжо намерылася была падацца туды, але хлопец папярэдзіў: — Яго зараз дома няма. 
На пасту ён... 
— А-а, — пашкадавала старая. 
— А вы, дазвольце, хто яму будзеце? 
— Маці. 
— Чаго ж ён не сустрэў вас? 
Дзіўна проста... 
— Ён не ведаў, што сёння... 
Хлопец запрасіў яе да сябе ў пакой, пазнаёміў са сваёй жонкай. 
Ён пажартаваў, што каб Трахім быў жанаты, то ёй, маці, не давялося б прыйсці да пустога пакоя, параіў жаніць сына. 
Міліцыянер амаль адразу ж падаўся па нейкіх сваіх справах, і старая Ганна засталася ўдваіх з жанчынаю, маладою, поўнацелаю, з бялявымі, гладка зачэсанымі назад валасамі. 
Яна была прыкладна ў сярэдзіне цяжарнасці, хадзіла мякка, перавальваючыся з боку на бок, як гусыня. 
Гаспадыня аказалася простаю і ветліваю, і старая неўзабаве адчула сябе як дома. 
Піла чай, апавядала пра тое, які быў Трахім маленькі, як дабіралася сюды. 
— От, шкада, што не застала! — уздыхнула раптам старая, перапыніўшы сваю гаворку. 
— А можа, пайсці туды можна, да яго, паглядзець? 
— Ды чаму ж не? 
Ён на вуліцы стаіць, на скрыжаванні... 
Усе глядзяць. 
Толькі вы не спяшайцеся. 
Ён, мусіць, хутка зменіцца. 
— Карціць мне, донечка. 
Даўненька не бачыліся, — прамовіла старая, просячы вачыма. 
— Можа б, правяла? 
Гаспадыня згадзілася, і старая, пакінуўшы чамаданчык, заспяшалася на вуліцу. 
Ідучы поруч з жанчынай, старая думала пра Трахіма, думала пра яго жыццё, пра свае даўнія клопаты і скруху... 
Думкі пра Трахіма заўсёды абуджалі ў ёй трывогу. 
Не адзін Трахім быў у яе, але шасцёра другіх дзяцей матчына сэрца мала непакоілі, — не таму, што яны менш дарагімі былі яму, а таму, што жыццё ў іх ішло роўнае, яснае. 
Два старэйшых сыны ажаніліся, дочкі павыходзілі замуж, яна ўжо мела ўнукаў. 
Усе жылі каля яе, на прыглядзе, хаты іх стаялі амаль побач, і не мінала такога дня, каб яны не бачыліся, не мінала такой падзеі ў іх жыцці, якой яна не заўважыла б. 
Была і ў іх свая скруха, няўдачы, але часовыя, а наогул усё ішло як звычайна, як у другіх людзей. 
У Трахіма жыццё не ладзілася. 
Толькі тры гады правучыўся ў школе, як найшла, напала вайна, — давялося хавацца па лесе, па балоце. 
У апошні год Трахім ужо вінтоўку насіў, у партызаны падаўся, рослым быў, чубок адпусціў нават. 
І калі вайна сышла, у школу вярнуўся неахвотна. 
Правучыўшыся год, паехаў на лесанарыхтоўкі, потым перабраўся ў горад. 
Ад таго часу і пачалося тое жыццё, якое заўсёды трывожыла яе. 
Кім ён толькі не быў, якой працы не паспрабаваў — нідзе не затрымліваўся доўга. 
У сяле яго ахрысцілі «шалапутным». 
«Трахімка, дакуль жа ты будзеш такім?» — запытала яна, калі сын прыехаў у госці. 
«Усё, мама, канец таму! 
Не да душы раней было, цяпер — знайшоў... 
Усё будзе інакш!..» 
Трахім сказаў ёй пра сваю надзею-мару паступіць на курсы шафёраў; па тым, як сын казаў, яна адчула, што гэта ў ім глыбока, надоўга. 
«Дай божа табе ўдачы!» — пажадала ўсцешана яна. 
Але яму не пашанцавала. 
Трахім, чула яна, «зрэзаўся», не вытрымаў экзаменаў. 
Хутка прыйшла пара служыць у арміі, а пасля службы Трахім напісаў, што паступіў рабіць у міліцыю, у нейкае Оруд, што праца добрая і нібыта падабаецца яму. 
Задаволеная, маці паказала пісьмо зяцю, гародніку, чалавеку сур'ёзнаму, паважанаму, і той зноў пасяліў у сэрцы маці вечны непакой за Трахіма. 
«Праца! — працадзіў зяць. 
— Няма чаго сказаць — праца!» 
Маці пачула нядобрае. 
«Паганая?» 
Зяць толькі сказаў: «Оруд!» 
Па тым, як ён прамовіў гэтае дзіўнае слова, яна зразумела, што і пытацца няма чаго. 
Па сяле зноў пайшло поўзабытае празванне «шалапутны». 
Шалапутны быў, шалапутны і застаўся. 
«Сыночак, чаго ж ты? 
Дакуль жа?..» — са скрухай думала Андрэіха, стомлена тупаючы па нагрэтым асфальце. 
Неўзабаве яны падыходзілі ўжо да скрыжавання двух шумлівых прыгожых вуліц. 
Гэта было адно з важнейшых месц горада: тут, каля вежы з гадзіннікам, перасякаліся дзве галоўных магістралі горада — прамы, шырокі праспект і зялёны, малады Комсамольскі бульвар. 
На абедзвюх вуліцах, асабліва на праспекце, было людна і шумна. 
Калі жанчыны падышлі да скрыжавання, паўз іх паважна праплылі адзін за адным тралейбус і жоўты, з чырвонай паскай аўтобус. 
Нібы навыперадкі, праносіліся хуткія аўтамабілі. 
— Вунь ён, Трахім ваш! — кіўнула маладая жанчына. 
Пасярэдзіне праспекта, між двух радоў машын, што імчаліся ў абодва бакі няспыннай плынню, стаяў невысокі чалавек. 
Ён стаяў спінаю да старой, быў у белай летняй міліцэйскай форме, у бліскучых ботах, у фуражцы з чырвоным аколышам, з сумкай на баку, — нейкі незнаёмы ў новай сваёй вопратцы, але маці па тым, як ён трымаў галаву, па тонкай, загарэлай шыі, па сваіх, адной ёй вядомых прыкметах, пазнала, што гэта ён. 
Сын! 
Трахім! 
Першым адчуваннем Андрэіхі была не радасць, а непакой, як-бы якая машына не зачапіла выпадкам яго! 
Чаму яны так імчацца паўз яго, чаму ён не асцерагаецца іх. 
Яна ўспомніла, што ён заўсёды быў неасцярожны, што ёй заўсёды прыходзілася трывожыцца за яго... 
У гэты момант маці ўбачыла, як ён узняў руку, у якой нешта трымаў, і няспынная, здавалася, плынь машын перарвалася і стала. 
Ён паказаў рукой у той бок, дзе быў зялёны бульвар, і машыны, што стаялі каля маці, крануліся і пакаціліся цераз вуліцу ў зацененыя прысады. 
Яна глядзела то на машыны, што чакалі яго дазволу ехаць, то на свайго сына. 
Цяпер быў відаць яго твар, — упартыя, яшчэ юнацкія рысы, прыплюшчаныя ад сонца вочы, нахмураныя цёмныя бровы. 
Ён памужнеў і падрос за гаты час, калі яны не бачыліся. 
У яго такі суровы, зусім мужчынскі твар, такая строгасць у позірку... 
— Можа, хопіць? 
Пойдзем, можа? — пастаяўшы, кранула яе за руку «правадніца». 
— Што? — недаўменна азірнулася на яе маці. 
— А, пойдзем?.. 
Не, пастаім яшчэ трошкі!.. 
— У мяне часу няма. 
Не шкадуйце! 
Ён хутка мае змяніцца!..
— Ідзіце. 
Я потым прыйду. 
— Не заблудзіцеся? 
— Не, мусіць... 
Мы разам... мы ўдваіх!.. 
Маладая жанчына пайшла, і Андрэіха засталася адна. 
Яна заўважыла, што замінае людзям ісці, і адступіла ўбок. 
Стала пад самым дрэвам. 
Яно было, напэўна, нядаўна прывезена ў горад, можа быць, з тых самых мясцін, з якіх прыехала сюды яна сама, — там такіх ліп было вельмі многа, і ў гэтым дрэве, што ледзь чутна шумела каля яе ўгары, ёй чулася нешта вельмі блізкае і роднае. 
Дрэва стаяла яшчэ няцвёрда ў гарадской глебе, і — заўважыла жанчына — было з розных бакоў прывязана да тратуара дратамі... 
Сын зноў павярнуўся і, падняўшы ў руцэ маленькі кіёчак, паказаў, што можна ехаць па праспекце. 
І машыны загурчэлі, нецярпліва крануліся з месца. 
Праз які момант плынь машын — зялёных, сініх, блакітных, — як вада ў рацэ, на якой паднялі загароду, хлынула па нагрэтай сонцам шырыні вуліцы. 
Сын, чакаючы, пакуль гэтая плынь сцішыцца, збяжыць, пераступіў з нагі на нагу, — відаць, натаміўся стаяць. 
Пастаяўшы, ён глянуў на вуліцу, што перасякала праспект, зірнуў у адзін бок, у другі, пасур'ёзнеў — падняў руку, загадваючы машынам на праспекце спыніцца... 
Машыны ўраз пачалі запыняцца перад скрыжаваннем. 
Ён паказаў, што можна ехаць па вуліцы, і рух машын пайшоў ужо ў іншым кірунку. 
Каб ён быў міністрам, яго ўлада, яго аўтарытэт не маглі б уразіць больш. 
Там права і сіла чалавека выяўляюцца не так яскрава і проста, не з такой нагляднасцю. 
Тут жа ўсё было на віду. 
Дзесяткі людзей падпарадкоўваліся кожнаму яго руху, выконвалі кожны яго загад. 
Усе ехалі туды, куды ён паказваў, усе адразу, як толькі ён хацеў гэтага, спыняліся! 
Яго слухаліся пешаходы, што пераходзілі цераз вуліцу. 
Многае здзіўляла старую Андрэіху ў гэты час, і між усяго — тое, як упэўнена стаяў ён, яе Трахім, на сваім, такім відным месцы, як кіраваў такім складаным мітуслівым жыццём. 
Адкуль гэта ў яго? 
У Трахіма быў горды выгляд, такі, якога яна раней не бачыла. 
Але гэты выгляд не здзіўляў яе. 
Яна не думала, што ён так стараўся трымацца, каб здавацца стражэйшым, каб больш суровасці было на маладзенькім і добрадушным твары, — яна адчувала гонар за яго, за сына некалі самай беднай у сяле ўдавы-салдаткі. 
Што ж, вось і Трахім яе стаў чалавекам, не горшым, як іншыя. 
Слухаюць і паважаюць Трахіма, і не абы-як!..
Паўз яе беглі, праходзілі людзі — заклапочаныя, занепакоеныя, вясёла-бесклапотныя. 
Праходзілі цераз скрыжаванне, паглядвалі на машыны, на маладога рэгуліроўшчыка. 
На скрыжаванні моцна, да дурману, пахла перагарам бензіну, было горача ад высокага ліпеньскага сонца, блакітнага неба і напаленага асфальту. 
Усё было для многіх звычайным, будзённым... 
Жанчына, што стаяла пад ліпаю, старая, з выцвілымі вачыма, у суконным пінжаку, глядзела на гэта інакш. 
Яе сэрца перапаўняла адчуванне велічы бачанага — за ўсё сваё жыццё Андрэіха, можа, ніколі не была такой усцешанай сынам, як тут. 
Ёй здавалася, што і пешаходы, і пасажыры ў тралейбусах, і ліпы, і вокны дамоў, і сіняе, высачэзнае неба без хмурынкі — усё глядзіць на яго, на яе Трахіма! 
«Сыночак, дзіцятка маё!.. — падумала яна. 
— Хто б мог ведаць!..» 
Ёй — невядома чаму — захацелася плакаць... 
1954 
Вясна, вясна красная! 
На ўзгорках ужо праталінкі, а ўніз бягуць цуркі звонкія, на сонейку блішчаць. 
А ўверсе - неба сіняе, чыстае! 
А ў паветры свежанькім, веснавым - жаўроначак, нябачны ў вышыні: цюр-цюр!.. цюр-цюр-цюр!.. цюрлі-рлі!.. 
Вясна, вясна красная! 
Астатнюю губачку на кросенцах ткалля-дзяўчына: тах-тах! трах-лях! 
А зірне-зірне ў акенца на сонейка: вясна, вясна красная! 
А губачка статняя... 
У гаёк песні пяяць, красачкі рваць, на кірмашы хадзіць, вяселлі гуляць... 
Ах, яшчэ ж губачка на кросенках. 
* * * 
Гэй вы, шчасныя веснавыя дні! 
Ганначка, сястрыца! 
Пойдзем у таўкачыкі, а на лагу там ля балота жоўтых красачак нарвём. 
І дзеразы зялёненькай, лахматай надзяром, і яленцу наламаем, і шышачак набяром: азелянім, ахарошым сваю хатку старэнькую. 
Макравата яшчэ ў полі, зямелька не высахла... 
А ты лапцікі абуй. 
