Nuair a bha Màiri a' tilgeil sìl chun nan cearcan chitheadh i fàinne le saiphirean is le daoimeanan a' deàrrsadh air a meur is bhiodh ioghnadh oirre ciamar a fhuair Iain, a fear-pòsta, a leithid. 
Bha e soirbh fhaicinn gu robh am fàinne luachmhor ach dè b' fhiach e cha b' aithne do h-aon aca iad 
Nuair a cheasnaicheadh Màiri esan, bhiodh soillseachadh eadar-dhealaichte aige a h-uile turas ach daonnan aig ceann na sgeòil theireadh e le cinnt "Bi thusa coma. 
Cha b' e a ghoid a rinn mi." 
Seo mar a fhuair e e. 
Bha Iain fhathast gun phòsadh ach a shùil air Màiri, ach gun chabhaig, agus is dòch' air tè no dhà eile a thigeadh na shealladh. 
Bha e riaraichte le chrannchur, is tuathanas beag aige ga chumail gun èis is a mhàthair a' cumail an taighe dha. 
An dèidh latha obrach bu tric leis a dhol a-staigh don bhaile, don taigh-òsda, far an gabhadh e pinnt. 
Gheibheadh e naidheachdan na dùthcha is ghabhadh e pàirt ann an dibhearsain a bha dol. 
Bha Tormod, a chompanach bho àm sgoile, daonnan ri a thaobh. 
Bha iad ao-coltach ri chèile nan coltas, oir bha Iain dorcha le falt dubh crasgach is sùilean mear, is Tormod bàn, le sùilean neo-chiontach, gorma. 
Bha e làidir, dèanta na bhodhaig, is bhon dh'fhàg e an sgoil bha e ag obair ann an sgoil-marcaidheachd, a bha nis a' coimhead thairis air na h-eich. 
B' ainneamh a thigeadh boireannaich don taigh-òsda mur biodh cèilidh no a leithid ann. 
An uair sin thigeadh iad le am fir fhèin, is nuair a thigeadh iad às aonais fir bhiodh ban-chompanach aca is i fhèin stòlda, suidhichte. 
Cha robh iarraidh air riaghailtean atharrachadh. 
Air feasgar, a-null meadhan an fhoghair, thàinig dithis bhoireannach a-staigh leotha fhèin is dh'iarr iad deochan neo-àbhaisteach, a chaidh a chur ann an glainneachan àrda, aimhleathann nuair a thomhais an t-òstair iad gu cùramach. 
Bhruidhneadh an tè a b' òige dhiubh faclan Gàidhlig is Beurla gu fileanta. 
Thuirt an t-òstair gu robh cead aca suidhe far an togradh iad - nach robh àite air a thoirmeasg. 
Sgrùd ise a bha an làthair is thug i an aire do shùilean mear Iain, ged a b' e Tormod a thuirt a-rithist gu robh na sùilean aicese coltach ri glumag dhorcha, dhomhainn far am bogadh tu do làmh is tu a' sireadh breac ach anns an robh a leithid de thàladh is gum faigheadh tu air do bhroinn gun chuimhn' agad dè bha thu a' sireadh. 
Chan eil e air aithris gun tug Iain riamh iomradh air a sùilean. 
Thug iad ainmean seachad da chèile is thuig iad gum b' e Inis a b' ainm don tè òig, a bha ann am beagan tìde a' briodal ri Iain ach a' cromadh a sùilean ri Tormod an dràsta 's a-rithist. 
Chaidh Tormod a-null chun a' chunntair a dh'òrdachadh tuilleadh ri òl, is nuair a thill e bha Inis is Iain ann an argamaid, esan a' cumail a-mach nach robh duine no àite a chuireadh eagal airsan. 
Dòcha gum b' e gnè de thàmailt no de dh'eud a thug air Tormod bristeadh a-staigh leis na faclan "Geall, Iain, nach rachadh tu leat fhèin gu Clachan Trianaoin aig meadhan-oidhche is a' ghealach slàn." 
Thug Iain sùil nimheil air a charaid is thuirt e gu goirid, geur, "Nam biodh adhbhar math air sin." 
Thug Inis sùil thoilichte bho aodann gu aodann is thuirt i gu laghach, "Nach innis sibh dhomh." 
B' ann ri Tormod a bhruidhinn i, ach bha a sùil daonnan air Iain.
Dh'innis Tormod eachdraidh mhì-chneasda nan clachan, is nan craobh annasach, dorcha a bha nan seasamh làimh riutha, is dh'innis e i leis a' bharrachd toileachais chionn 's gu robh tlachd Inis a' dol am meud an coimeas ri mì-thlachd Iain. 
Nuair a thàinig an eachdraidh gu ceann, chuir i a dà bhois bhuig ri chèile mar gu robh i ag ùrnaigh is thuirt i, "Tha a' ghealach slàn an ath-oidhch'. 
Coinnichidh sinn aig Clachan Trianaoin." 
"Tha Trianaon dusan mìle às a seo," thuirt Iain gu fuar. 
"Tha, ma ghabhas tu an rathad mòr," dh'aontaich Tormod. 
"Seadh, is dè eile? 
Air iteig?" ars Iain. 
"Chan ann," arsa Tormod. 
"Chan eil ann ach beagan is mìle tarsainn a' mhonaidh." 
"Is cò a choisicheadh tarsainn a' mhonaidh aig meadhan-oidhche?
"Mise," ars Tormod. 
"Ach chan eil adhbhar dhuinn coiseachd." 
"Seadh?" gu às-creideach bho Iain. 
"Mmm, bhuel, tha eich agamsa a shiùbhladh am monadh gun chas a chur ceàrr." 
"Tha eich agadsa?" ars Iain. 
"bhuel, ma-tha, tha eich aig MacAsgaill, is bheir Gealach nan Càm solas dhuinn." 
"Gealach an Abachaidh," cheartaich Iain e gu tarsainn, fuar. 
Lean e air, "Is fhada bhon a chuala mi a' chomhairle, 'Am fear a tha dol a dh'Ifrinn, put ann e!' 
Mas e sin t' iarraidh, bidh mise a' feitheamh aig Clachan Trianaoin aig meadhan-oidhche. 
Mar sin leibh."
Is dh'fhalbh e. 
Bha Iain aig Trianaon mu mheadhan-oidhche, a' mìneachadh dha fhèin gum b' e an dealta reòthte a bha a' cur chrithean fuara air is nach b' e nì mì-nàdarra sam bith. 
Ach a dh'aindeoin, bha e air a chòmhnadh nuair a mhothaich e do na marcaich, Tormod air thoiseach air seann làir ghlic aig nach robh iarraidh mhòr air a bhith a' siubhal aig an àm seo. 
Còmhla ris air pilleig bha ban-chompanach Inis. 
Bha i air a suaineadh ann an cleòca dubh bho mhullach a cinn gu a h-adhbrannan. 
Fad 's a bha Tormod a' toirt làmh-chuideachaidh do chompanach, rinn Iain air Inis, a leag i fhèin na ghàirdeanan sìnte thuice. 
Cha do rinn i oidhirp cas a chur air talamh is a làmhan mu amhaich, is ghiùlain e i gu [?] nan craobh. 
Gun ghuth ri chèile, sheas Tormod is a bhan-chompanach fhèin taobh ri taobh, is ged nach robh grèim air srian, lean an làir e. 
Ann am beagan mhionaidean mhothaich Tormod gu robh an làir a' maoladh a cluasan, gum faiceadh e geal sùil na làrach, gun tàinig rocan na seice, is chuir i a bha de [?] mu ceann gu gliongadaich. 
Dh'fhoghain sin da. 
Ar le Tormod gu robh iad fada gu leòr an siud, is dh'èigh e gu smachdail, "Bitheamaid air ar rathad," is ann am mionaid bha e fhèin is a chompanach an àird. 
Cha d' rinn Inis is Iain iad fhèin dàil, is gun chuideachadh bha ise san diollaid is esan is làmh thlàth air gualainn an eich. 
Rug ise air làimh air, chrom i sìos is chuir i a bilean air a mhala, rinn i gàire mear is thug i tarraing air an t-srian, is bha i air falbh. 
Na bhois bha fàinne a' priobadh gu fuar. 
Choisich e dhachaigh air a shocair. 
Chaidh seachdain seachad mun do choinnich na fir a-rithist, is cha robh guth air tachartas na h-oidhche ud gus an duirt Tormod às a' ghuth-thàmh, "Tha mi 'm beachd gun d' fhàg an fheadhainn ud an sgìre." 
"Umph," ars Iain, is nuair a thàinig facal eile bhuaithe b' ann air cuspairean eadar-dhealaichte a bhruidhinn iad.
Bha Iain ann an imcheist. 
Bha e airson a bhith cuidhteas am fàinne. 
Nan toireadh e e do Mhàiri, ghabhadh e mar ghealladh pòsaidh, is ged a bha e an làn-bheachd a pòsadh, cha robh e airson ceangal teann a bhith eatarra fhathast. 
Bha feum aige air an taigh a mheudachadh gus am biodh àite aig a mhàthair dhi fhèin nuair a phòsadh e. 
B' fhearr dha am fàinne a reic. 
Ach dè a b' fhiach e? 
Am b' fhiach e dad idir? 
Chaidh e far an robh seudair. 
Chuir am fear sin inntinn ris a' cheist. 
Bheachdaich e gu mionaideach air na clachan tro chòrr is aonghlainne. 
Chuir e solais làidir orra. 
an uair sin chuir e ceistean. 
Thuirt Iain gum b' ann aig a mhàthair a bha e, ach b' fhada bhon stad i ga chosg, is a meur air at le lòinidh. 
An robh a mhàthair riamh thall thairis? 
Cha robh. 
Mhìnich an seudair dha nach b' e an aon dòigh a ghabhadh seudairean na dùthcha seo gus clach a ghearradh is a ghabhadh iad air taobh eile a' chuain. 
An lùib sin, bu mhath leis barrachd tìde mun cuireadh e prìs mu choinneamh an fhàinne. 
Dh'iarr e air Iain tilleadh thuige an ceann leth-uair a thìde. 
Nuair a thill Iain bha an seudair is poileasman a' feitheamh air ann an rùm-cùil na bùtha. 
Thàinig am poileasman gu cnag na cùise gun dàil. 
Dh'fhoillsich esan gun deach mòran de rudan luachmhor a ghoid às a' Chaisteal bho chionn ghoirid is gun deach iarraidh air seudairean fios a chur chun a' phoilis nam biodh iad amharasach. 
Thigeadh air Iain a cheasnachadh. 
Nam b' e is gun rachadh a mhàthair a cheasnachadh, bha fios aig Iain gun canadh ise gu coibhneil, "A luaidh, cha robh a leithid sin agamsa riamh." 
Thogadh i meur a bha air a fiaradh le lòinidh is le obair. 
Cha b' urrainn da Tormod ainmeachadh, oir an latha a thigeadh fathann de seo gu cluasan MhicAsgaill bhiodh Tormod gun obair, gun teisteanas; is b' e Tormod a dheagh charaid bho òige. 
Mar a rinn an Sealbh, cha deach ceist a chur air a mhàthair, is shìolaidh a' chùis. 
Aig toiseach an ath gheamhraidh phòs Iain is Màiri, aig àm a dh'fhaodadh Tormod màthair Iain a chuideachadh leis an sprèidh fad 's a bha a' chàraid òg air sgrìob ann an Lunnainn. 
Cha robh cùmhnadh acasan air airgead, is a chionn 's nach robh an tìde ach goirid chaidh iad chun a h-uile dibhearsain a bha Lunnainn dheàlrach a' tathann. 
Ged a chòrd sin uile riutha, shàraich sràidean cruaidhe is dùmhlachd dhaoine nan cabhaig iad, is air latha shuidh iad nan rùm cadail is, ged a bha 'glosaidh' an t-aon aca fosgailte mun coinneamh, bha iad ion 's a bhith tuiteam nan cadal. 
Thug Màiri sùil air Iain is thuirt i, "Fuirich thusa far a bheil thu, is thèid mise leam fhìn a thoirt sùil eile air bùthainean." 
Seo mar a bha, is dh'fhalbh Màiri air a turas.
Ach shàraich sàilean biorach i, is nuair a chunnaic i àite far nach robh ach beagan dhaoine beusach nan suidhe fada bho chèile ann an rùm farsaing, foiseil, chaidh i staigh is shuidh i aig bòrd iomallach. 
Thàinig nighean a bha a' frìthealadh is dh'iarr Màiri cupa ti. 
Thuirt ise gu fuar, "Tha poit ti do dh'aon neach còig notaichean." 
"Gasta fhèin," arsa Màiri, mar nach b' fhiach leatha na bu lugha.
Nuair a thill i, thuirt i, "Gabh siud dhut fhèin" is shìn i bonn not dhi. 
Lìon Màiri cupa ti dhi fhèin is shuidh i air ais a' coimhead mun cuairt, is b' ann an uair sin a fhuair i cothrom mothachadh do dhithis bhoireannach nan suidhe astar beag bhuaipe. 
Bha boireannach is a cùlaibh rithe, is tè na bu shine a' coimhead oirre le leithid de mhi-rùn is ged a bhiodh i air a bhith a' slupraich a ti às a sàsar. 
Chan fhaca Màiri a leithid de shùilean dubha, nàimhdeil ach ann an ceàrd nan spàinean. 
Gus sealltainn nach robh am mi-rùn seo a' cur dragh sam bith oirre, chuir Màiri a h-uileann gu socair air a' bhòrd, is a' cur taic ri smeigead chuir i an làmh air an robh fàinne le saiphirean is daoimeanan a' deàlradh. 
Riamh cha do thuig Màiri dè chuir an cuthach dearg air a' bhoireannach, oir cha tuigeadh i facal den chànain anns an robh ise cho fileanta. 
Thionndaidh a ban-chompanach aodann mear ri Màiri, choimhead i gu dian oirre, ach gun ghamhlas. 
Ar le Màiri gun do chaog i sùil rithe mun do thionndaidh i bhuaipe a chur casg air ruapais a bana-chompanaich, nach tug a sùilean nimheil far Màiri. 
Nuair a thill Màiri far an robh Iain, phaisg esan seachad an glosaidh air an robh e air a bhith a' coimhead fad ùine. 
Air duilleig mhòir bha dealbh boireannaich, a dh'aithnich e ar leis, ged a b' ann às Ameireaga a Deas a bha i, is a bha ion 's cho beartach ri Ban-rìgh Bhreatainn, is i ag agairt eòlas air buadhan mi-chneasda. 
"Seadh a-niste?" ars Iain nuair a thàinig a bhean a-staigh. 
"Cha creid mi nach fhaca mi na dh'fhòghnas de Lunnainn." 
"An tèid sinn dachaigh, ma-ta?" 
"A-màireach fhèin," ars ise.
Chaidh iad dhachaigh, is chuir Màiri dhith am fàinne, gun fios aice carson, is stad i a chur cheistean. 
Dòcha nuair a bhios Iain na sheann duine gun innis e do na h-oghaichean ciamar a fhuair e am fàinne. 
Cha chreid iadsan e nach do chuir eòlas air Clachan fuara Trianaoin. 
Cha robh ach botal Budweiser is glainne Coke air cunntair a’ bhàr. 
Na sheasamh air chùl a chunntair, thog am fear beag reamhar leis an robh an t-àite am botal leanna agus smèid e leis chun an àrd-ùrlair a bha teann ris a’ bhalla mu dhà fhichead troigh air falbh bhuaithe air a làimh cheàrr. 
Chuir am fear liath, na ghurraban air stòl, leth-char, gu 'm faiceadh e na b' fheàrr anns an dorchadas. 
“Innsidh mi seo dhut gu math cliobhar," thuirt am fear beag. 
“Peavey 600 amp-head, Carlsboro combo amp - faodaidh tu an giotàr agad a chur troimhe ma tha thu dol ga chluich - agus micreofon Shure." 
Thionndaidh an duine liath air an stòl gus an robh am fear beag dìreach air a bheulaibh.
Ghabh e balgam dhen Choke. 
“Orra shocair, 'ille," ars esan. 
“Bheil rùm agad far am faod mi an t-èileadh a chur orm?" 
“Faodaidh tu cur dhiot anns a’ chidsin," thuirt am fear beag. 
“Gabh straight a-steach tron doras ud shuas aig a’ cheann thall. 
Tha an t-àite na mhess, tha eagal orm. 
Dh’fhalbh na peantairean, chan eil uair a thìde bhuaithe." 
“Cuin tha dùil agaibh tòiseachadh?" thuirt an duine liath.
Thug am fear beag sùil air uaireadair Patek Philippe. 
“Leth-uair an dèidh ceithir an dràsda," thuirt e. 
“Tha a’ chlann-nighean a' tighinn uair sam bith tuilleadh. 
Ma tha thu fhèin ann mu leth-uair an dèidh ochd, faodaidh tu tòiseachadh... chan eil fhios a'm... timcheall air a naoi." 
“A' tòiseachadh aig naoi uairean," thuirt an duine liath.
“Agus cuin a bhios sinn a' sgaoileadh?" 
Choimhead am fear beag air an uaireadair a-rithist. 
“Trobhad," thuirt e, “cha bhi agad ach a’ chùis a chumail a' dol gu dà-reug." 
Las am fear liath toitean, chuir e car air an stòl gus an robh a chùl ris an fhear bheag agus dh’obraich e le cheann mar gum biodh e a' dèanamh cunntais air na cathraichean agus na bùird bhon cheann thall far an robh an t-àrd-ùrlar sìos gu doras an taigh-sheinnse.
Dh’èirich e, agus nuair a thionndaidh e a bhruidhinn ris an fhear bheag, bha snodha-gàire air aodann. 
“Dhèanainn seo," thuirt e, “ged a bhithinn na mo chadal." 
“Fhad 's a nì thu e nad dhùisg," thuirt am fear beag, is thug e sùil air an uaireadair.
“Chan eagal dhut," thuirt an duine liath, “tha mi air a bhith ris an obair seo bho linn na Banrigh Anna. 
A-màireach bidh croit ort a' giùlan an airgid dhan bhanca, is bidh an fheadhainn nach do thionndaidh a-mach gan ithe fhèin le aithreachas." 
“Uh-huh," thuirt am fear beag, “ach sin a-màireach.
Feumaidh tu faighinn tron oidhche a-nochd an toiseach. 
'S e a-nochd a dhèanadh dragh dhòmhsa nam bithinn nad àite." 
“Ge-tà, chan eil thu nam àite," thuirt an duine liath.
“Chan eil de thàlann agad a leigeadh leat a bhith nam àite." 
“An do chuir thu d' ainm ris a' chontract?" thuirt am fear beag.
“Chan eil sìon agam mu dheidhinn 'contracts'," thuirt an duine liath. 
“Oidhche bheag shuarach mar seo, chan eil feum againn orra. 
Nam b' e concert ann an theatre a bhiodh ann 's deagh mhogan na chois, 's dòcha gun cuirinn m' ainm ri cùmhnant. 
Ach oidhche bheag ann an àite mar seo - cia mheud a ghlèidheas e? 
Ceud? 
Chan fhiach e. 
Cha chreid mi gum bodraig mi." 
“Sin a chuala mi," thuirt am fear beag. 
“Chuala mi sin gun teagamh. 
'Cha chaomh leis a' Chaimbeulach contract idir. 
Cha bhi Don Campbell ag obair le contract.' 
Tha latha eile agad a-nis, a Dhòmhnaill." 
Thug am fear beag duilleag phàipeir a-mach às pòcaid taobh a-staigh na seacaid aige. 
“Cuir d' ainm ri seo." 
Ghabh Dòmhnall Caimbeul an cùmhnant eadar òrdag is sgealbag. 
“Mar a thoilicheas tu fhèin, 'ille," thuirt e. 
“'S tusa an gafair." 
Chuir e am pàipear na phòcaid-thòine. 
“Soighnig e," thuirt am fear beag. 
“Tha mi ga mhìnigeadh, a Dhòmhnaill. 
Ma tha thusa deònach do ghnothaich a dhèanamh le crathadh làmhan 's bullshit mar sin, biodh agad. 
Ach nuair a tha thu 'g obair dhòmhsa, na mo phub fhìn, cuiridh tu d' ainm ri contract. 
Okay?" 
“Trobhad, a Mhurchaidh," thuirt Caimbeul, “nam biodh fhios agad air an trioblaid a tha air a bhith agam bhon turas mu dheireadh a chuir mi m' ainm ri cùmhnant, thuigeadh tu carson nach eil mi cho tìtheach orra." 
“Chuala mi beagan mu dheidhinn sin," thuirt am fear beag.
“Rudeigin mu dheidhinn sgrìob a Venezuela, an e?" 
“Na bi 'faighneachd," thuirt Caimbeul. 
“Gheall mi gun dèanainn an gig. 
Nì mi e. 
An uair sin, bheir thusa dhomh an t-airgead a chruinnicheas tu aig an doras. 
Deireadh an sgeòil." 
“Toiseach an sgeòil, a bhalaich," thuirt fear an taigh-sheinnse.
“'S mòr an diofar a nì contract. 
An-diugh, nuair a bhios contract eadar dithis, is ann a tha thu air do dhìon. 
Tha am fear eile air a dhìon cuideachd. 
Can g' eil thusa 'g iarraidh job ann an telebhisean. 
Agus on a thàinig an deich millean not gu telebhisean Gàidhlig, bhiodh tu às do chiall mura do smaoinich thu air sin. 
Thig am Beeb, can, thugad is iad deònach deal a dhèanamh leat - tha iad airson gun sgrìobh thu comadaidh mu dheidhinn duine, duine a tha... tha... a' ruith bàta-aiseig beag eadar dà eilean. 
Bheir iad dhut beagan airgid 's iarraidh iad ort sgriobt a sgrìobhadh dhaibh. 
Cuiridh sibh ur n-ainm ri contract. 
An dithis agaibh. 
Sgrìobhaidh tusa an sgriobt, ach dh’atharraich iad an inntinn. 
Chan eil iad airson am prògram a chur a-mach 
Bha thu salach, no rudeigin - chan eil fhios agamsa. 
Faodaidh tusa do chuid airgid a ghlèidheil, ge-ta." 
Thug an Caimbeulach dà cheum chun an dorais is stad e. 
“A Mhurchaidh," thuirt e, “bha fhios a'm air sin bho chionn fhada." 
“Chan eil mi ullamh fhathast," thuirt am fear beag.
“Mathaid gun do ghabh thu an t-airgead aig an fhìor thoiseach. 
Can gun do chaith thu e - air deoch no air boireannaich, chan eil e gu diofar - is nach do rinn thu an sgriobt. 
An uair sin faodaidh iadsan do thoirt gu lagh, is bheir iad na fiaclan asad. 
Air m' onair, 's e gnothaich cudromach a tha sa chontract." 
Bha Eachann a' dèanamh mòran leughaidh, gu h-àraidh on sguir e dhan a’ bheairt. 
Bha dà rud air cùl e sgur a dh’fighe. 
Aon nì, bha e fàs car sean airson na beairte - aig ceithir fichead 's a sia, bha i caran trom air an uchd 's air an druim. 
Rud eile, bha an clò air a dhol air ais gu mòr mar mheadhan beòshlaint, 's bha Peigi gun fhois an sàs ann airson an obair a leigeil seachad. 
'S mu dheireadh thall, fhuair i a h-iarrtas, agus leigeadh leis a’ bheairt a dhol mu thàmh an oisean an t-sead. 
Theireadh Eachann, “Colach rium fhèin, tha feum aice air anail; ach cha reic mi idir i - cò aig' tha fhios nach tig obair a’ chlò beò fhathast. 
Cum rud seachd bliadhna, 's gheibh thu feum dha." 
Ach ma chaidh a’ bheairt a chur an dara taobh, cha deach an sead a dhùnadh suas idir.
Gann latha nach lorgadh tu Eachann na shuidhe leis fhèin san t-sead, leabhar na làimh 's a’ phìob thombaca a' cur sgòthan de thoit dhubh suas, gus am biodh an t-àite cho duatharach ri àtha-cheilpe. 
Agus corra uair nochdadh a sheann ghoistidh, Murchadh a’ Chlachair, a-nall 's chuireadh e seachad uair a thìde no dhà an cuideachd Eachainn, a' còmhradh air seann rudan a bh' ann leth-cheud bliadhna no còrr air ais, 's a' cur earrainn fhèin dhan toit a bha a' lìonadh an àite. 
Bha esan e fhèin air a bhean a chall o chionn corra bhliadhna agus a' fuireach còmhla ri mac dha, dìreach mar a bha Eachann còmhla ri nighean. 
Bha deannan math chloinne san dà dhachaigh, 's cha robh iongnadh ann ged a bhiodh an dithis bhodach a' teicheadh a-mach dhan t-sead-fhighe airson cothrom seanchais agus toit às na pìoban, nach robh idir air am meas fiùghail aig na boireannaich. 
Cha robh Murchadh na fhear-leughaidh mòr, ach b' fhìor thoigh leis a bhith 'g èisdeachd ris na rudan annasach a bhiodh a ghoistidh a' smioradh às na leabhraichean a bha esan a' leughadh, gu h-àraidh ma bha na cuspairean a' tighinn air gnothaichean an-àbhaisteach, mì-nàdarra, na reultan, saoghail eile, dìomhaireachd tim is sìorraidheachd. 
Agus labhradh Eachann gu tuigseach pongail air beachdan leithid Phlato, Shocrateis, Emànuel Kant, Einstein agus feallsanaich ainmeil agus sgoilearan dhan t-seòrsa sin. 
Ach 's e Einstein am fear a b' fheàrr leis uile dhiubh. 
Ged nach robh e a' tuigsinn uile-gu-lèir na bha an sgoilear ainmeil a' ciallachadh le a bheachdan air tìm, astar agus coimeas-meudachd, bha e a' gabhail a-steach nam prìomh phrionnsabalan a bha an teagasg Einstein, 's bha e air leth annasach a’ chainnt san dealbhadh e do Mhurchadh na beachdan iongantach a bha sin. 
“Tha e ciallachadh nach eil meud aig rud sam bith ach an coimeas ri rudeigin eile, 's tha sin fìor mu na toimhsean cumanta as aithne dhuinne, mar a tha fad, leud, àirde. 
Ach tha e cumail a-mach gu bheil tomhais eile ann cuideachd - tìm. 
Tha mise tuigsinn leis a-sin gu bheil e ciallachadh na h-ùine a mhaireas rud sam bith sa chruth sam faodar na toimhsean eile a chleachdadh dha thaobh. 
Saoghal rud, mar gun canadh tu. 
Ach dè tha e tuigsinn le tìm fhèin - chan eil mi idir cinnteach gu bheil e fhèin buileach soilleir mun chùis. 
Chanainn fhèin nach eil ann an 'ùine' ach roinn no tomhais àraid dhan rud ris an can sinn tìm - eil thu ga mo leantainn?" 
Bheireadh Murchadh tarraing air fheusaig, 's an sin thachaiseadh e a cheann. 
“Tha, gu ìre cholach, ach chan eil mi fhathast a' tuigsinn càit an deach an là an-dè, no càit a bheil a-màireach nach tàinig fhathast. 
Dìomhaireachd eagalach a th' ann, a dhuine."
Chrath Eachann a cheann. 
Ach aig an aon àm, tha amharas agam gu robh Einstein gu math faisg air a’ cheist fhuasgladh - sin cho fad' 's a tha e comasach do dh’inntinn nàdarra mhic an duine na toimhsean air a bheil e a' bruidheann a ghabhail a-steach. 
Eil fhios agad, uair no dhà, 's mi fìghe air a’ bheairt sin thall, shaoil mi gu robh e agam, cha mhòr. 
Cur is dlùth na fighe, bheil thu tuigsinn - tha mar gum bitheadh colas aca ri sreath de shnàithleanan tìm, 'sa bheil sinn a' fighe cur ar beatha 's ar bliadhnaichean. 
Nam biodh dlùth na beairte a' ruith thairis air dà chrann-snàth, an àite crann-snàth agus crann-aodaich, bhiodh e gun cheann - an rud ris an canadh Einstein ribinn Mhoebiuis. 
Bheil thu ga mo leantainn?" 
Sheall e air a chompanach, ach bha am fear eile mar gum biodh ann an saoghal eile, domhainn an smaoin. 
Thug e smuais bheag às. 
“Tha eagal orm nach eil, buileach. 
Ach a bheil fhios agad cò air an robh mi smaoineachadh? 
Eil cuimhn' agad an sgeulachd annasach eile bha thu 'g innse dhomh mun phroifeasair a bha a' càradh beairt-fuaigheil na mnà nuair a shiùd i air falbh e an comhair a chinn a-steach do linn eile mìltean bliadhna air falbh? 
Tha mi 'n dùil gur e H. G. Wells a sgrìobh an sgeulachd," 
Thàinig gàire beag air aodann Eachainn. 
“Tha, ach chan eil mi 'n dùil gu bheil beairt-fhuaigheil na samhla cho coimhlionta ris a’ bheairt-fhighe idir. 
'S cha robh am proifeasair cho fìor fhoghlaimte na bu mhotha: bheil cuimhn' agad gun deach e tro ghrunnan bheairtean-fuaigheil mun do lorg e dè bha toirt air a’ bheairt a bhith dol às an t-sealladh eadar a làmhan - cosgais gun fheum. 
Ach, a-nis, a’ bheairt-fhighe..." 
Thàinig fiamha de ghàire seòlta thairis air aodann, agus stad e, mar nach robh e cinnteach am bu chòir dha crìoch a chur air na bha fa-near dha a ràdha. 
An sin, chrath e a cheann air a shocair. 
“Co-dhiù, 's e ceist a th' ann. 
Ciamar a chòrdadh e riut fhèin sìnteag a thoirt air ais an tìm gu ám Noah, Alasdair Mhòir, Nero, Spartacuis? 
No dhà no thrì mìle bliadhna air adhart gu - gu - linn cò air bith a dh’fhaodas a bhith air thalamh aig an àm, ma bhios duin' idir ann? 
A dhuine, nach ann a bhiodh am fiosrachadh, agus an sgeulachd ri h-innse nuair a thilleadh tu air ais. 
Dè do bheachd air a’ chùis, a Mhurchaidh?" 
Bha am fear eile na thàmh airson tiotan. 
“Cha mhì-chòrdadh e rium idir, ach aon nì, dh’fheumainn a bhith gu math cinnteach gu faighinn air ais, co-dhiù 's ann air ais no air adhart a rachainn. 
Rud eile, bu mhath leam beagan eòlais a bhith agam air a’ chuideachd 'san lorgainn mi fhèin - sin nam b' ann air ais a rachainn. 
'S airson a dhol air adhart - an cual' thu riamh an rud a thuirt Tòmas a’ Chnuic ris a’ mhinistear, nuair a dh’fhaighneachd Maighstir Seumas dha an còrdadh e ris dùsgadh air nèamh s e fhèin fhaighinn an cuideachd Mhaois, Abrahàim, Isaaic agus Iacoib?" 
Bha iad a' toirt an teachd-an-tìr far muir is fearann, is an cois sin bha na h-aodainn aca air am preasadh is air an rocadh le gréin is gaothan mara, an sùilean air an caogadh an aghaidh dealradh uisge. 
B' annasach mar sin, do 'n leithid, an obair ris an robh iad an ceartuair. 
Bha 'n dealbh air an robh iad a' dian-amharc cho inntinneach dhaibh is gu robh fiamh beòthail a’ ghàire air a shnaidheadh air an dà aodann rocach. 
Bha na fir air a bhith 'nan suidhe gu sàmhach fad mhionaidean mun tuirt Samaidh, gun a shùil a thogail, “Eil fhios agad, chan e idir seann bhrògan sam bith a tha 'n seo. 
Is e th' ann ach brògan Choinnich, agus brògan Choinnich a-mhàin. 
Air m' onair, is ann a tha iad a' cur crith 'nam fheòil le co-fhaireachadh airson cràdh a chasan crasgach. 
Is am faca tusa Coinneach riamh gun snaim air a bharr-iall, dìreach air uchd na coise?" 
“Mmmm, uill..." arsa Dòmhnall, “ach an ruigeadh e a leas leithid a dh’eabar a chur riutha?" 
“Tha eabar am pailteas mu 'n àite aig Labhruinn an ceartuair, is cha b' e Coinneach am fear nach stialladh roimhe gun fhaireachadh air clàbar ri bròig. 
Eil fhios agad, tha amharus agam gu bheil Labhruinn còir gar leughadh-ne nas fheàrr na tha sinn fhìn a tha riamh eòlach air a chéile." 
Cha do chuir am beachd seo móran sunnd air Dòmhnall ged dh’aontaich e ris. 
Air seòl-mara is sìde bha tuigse aig Dòmhnall, ach cha robh e ag agairt tuigse dhomhainn air nì sam bith eile. 
Ach air an làimh eile bha Labhruinn is a dhòigh-beatha a' brosnachadh iomadh ceist air nach robh freagairt aca ann an inntinnean feadhainn a bha a' gabhail orra fhéin barrachd tuigse a bhith aca na bha aige-san. 
An dràsda cha tuirt e ach, “Chan eil mi ag ràdh nach eil an fhìrinn agad." 
B' ann an tigh Labhruinn fhéin a bha iad 'nan suidhe ged nach robh Labhruinn fhéin 'san làthair.
Bho 'n àm sin rinn an coigreach a dhachaidh 'nam measg, is sin gu fridiombach. 
Bho chionn aon cheithir bliadhna cheannaich Labhruinn seann tigh-croiteir le bàthaich is sabhal mór. 
Dh’fhàg e an tigh-còmhnaidh is a’ bhàthaich mar a bha iad gus am faigheadh e cothrom air tìde, ach gun dàil ghabh e an greim 'san t-sabhal. 
Chan aithnicheadh fear nach robh roimhe eòlach air gum b' e sabhal a bha riamh ann. 
Ann an aon cheann an tighe chuir e àite teine far am biodh brathadair aige le fiodh a thigeadh air cladach, le mòine a bhuaineadh e fhéin is nam b' fheudar dha le gual. 
Chionn 's gun tug e, ar leotha-san, mìltean nach b' fhiach e air an àite, cha b' e Samaidh is Dòmhnall leotha fhéin nach robh a' tuigsinn carson a bha e, is gun choltas gainne airgid air, ri siubhal nan cladach fhuara is ri mòine a ghabhail fo 'n chuileig mheanbh. 
Ged nach robh iad ga thuigsinn cha do chum sin iad gun làmh-chuideachaidh a thoirt dha, gun a bhith a' gabhail math a theine gu tric. 
Làimh ris an teine bha leabaidh aimhleathan agus àirneis tighe eile, bòrd is sèithrichean - na bha a dhìth air duine stuama. 
Is bha leabhraichean ann, is bha iad air feadh an tighe, air bonn uinneige is air an làr. 
Bha Labhruinn fhéin dòcha beagan na b' òige na na fìr, dòcha a' bualadh air an dà fhichead - duine àrd, caol, dorcha le falt dubh 'na chaisleagan mu chùl amhaich, ach an fhiasag air a bearradh gu goirid, eagnaidh mu chnàimh a pheircill. 
Mar a thuirt Samaidh, leis nach bu toigh fiasag mhór, dhùinte a' falach an aodainn: “Tha 'n fhiasag aig Labhruinn a' dèanamh an aon mhath do 'n aodann is a tha céis a' dèanamh do dhealbh. 
Is cinnteach ma thaghas Labhruinn céis a chuireas snas air dealbh gun tagh e an seòrsa fiasaig a chuireas snuadh taitneach air aodann fhéin." 
Cha robh Samaidh daonnan ri bhith a' toirt breith de 'n t-seòrsa seo agus is dòcha gum b' e seo tarraing a bh' aig Labhruinn orra, oir thug e ath-bheòthachadh annta air aignean a bha a' sìoladh gu bàs.
Gun ghuth sheasadh Labhruinn ag amharc air muir thonn-gheal a' deoghal a stigh a maise. 
Sheasadh na fìr iad fhéin gu luath, eòlach, a' meas dé am milleadh a bhiodh air cléibh ghiomach; is an uairsin gun ghuth, a' cuimhneachadh air an àilleachd bhorb a chuir iad fhéin fo a gisreagan 'nan òige, ged b' fhada nis bho 'n fhuair iad smachd oirre. 
Ann an seagh bha a thuigse-san air nàdur na cruitheachd a' gearradh sgleò far an sùilean is a' toirt fradharc as ùr dhaibh; ann an seagh eile bha a bheachdan cho annasach, neònach is gu robh iad, le 'n deòin, a' dùnadh sùilean na h-inntinne air eagal gun cuireadh e iad air slighe nach do thagh iad dhaibh péin. 
Airson am math fhéin cha robh iarraidh aca air làn-thuigse a bhith aca air beachdan Labhruinn. 
Ach ann an dèanamh cha robh na fìr ao-coltach ri chéile. 
Bha iad uile èasgaidh, ach ghluaiseadh Labhruinn na bu luaithe, na b' aotruime air a chasan na iadsan a chaidh a thogail, bho'n bha iad 'nam balaich, ri obair chruaidh air nach robh taghadh aca. 
Bha na fìr, d' am b' aithne iad fhéin a chùmhnadh gu uair na feuma, na bu righinne na esan. 
Mar a thuirt Samaidh, “Is sinne 's fhaide a mhaireas a dh’aindeoin deacaireachd." 
Cha robh eagal air Labhruinn a làmh a shalach, is thionndaidheadh e gu teòma ri iomadh gnìomh - ri obair airgid, ri obair chrèadha, ri dealbhadaireachd.
Ma bha cèaird aige a thaghadh e mar phrìomh obair, cha robh fios aca. 
Cha robh an dòigh a bha e air a chòmhdach a' cur sgaradh eadar e fhéin is na fir, oir nuair a bha Labhruinn ri cuibhle a’ chrèadhadair bha té de na brògan aige air a cosg tarsainn a’ bhuinn gus am b' ann air ghainne a bha an t-uachdar air a chumail ri chéile. 
Aig an àm sin bha e a' cosg aparan fada drògaid, a bha a' ruigheachd ionn 's bho smigead gu aobrannan. 
Bha beul na h-oidhche ann nuair a ràinig Dòmhnall mullach Bealach a' Mhàim. 
Thug e aon sealladh thar a’ ghualainn dheis mun do dhùin slios fada Bruach na Frìthe Coire na Creiche air a chùlaibh. 
Anns an t-sealladh sin, mhothaich e ceann mór Sgùrr a' Ghreadaidh mar gum b' ann 'ga leanail. 
Bha gnè de ghaol àraidh aig Dòmhnall air Sgùrr a' Ghreadaidh, riamh o 'n cheud uair a chunnaic e e dubh-ghorm ann an ròs an fheasgair, ri a cheud chuimhne, air dha dìreadh gu mullach bearraidh Achadh na h-Annaid. 
Bha cóig bliadhna deug air triall o 'n oidhche sin, ach bha cuimhne aig Dòmhnall gu robh seòrsa de ghràin anns a’ ghaol a bh' aige air Sgùrr a' Ghreadaidh ; gràin a chionn gun do ghabh e farmad ris air sgàth Sgùrr nan Gillean, oir b' e Sgùrr nan Gillean a’ cheud ghaol agus chaidh innse dha gun robh Sgùrr a' Ghreadaidh na b' àirde, agus an oidhche gheal chian ud, b' fheudar do shùilean fhéin sin aideachadh. 
Ach bho thoiseach bha an gaol anns an fhuath agus cha b' fhada gus an robh dà shealladh aig a mhac-meanmna air a' Chuilthionn: an sealladh faisg, far am b' àille Sgùrr nan Gillean; agus sealladh fad as: Sgùrr a' Ghreadaidh, geàrrte gorm anns an àird an iaras. 
Dh’fhàs Sgùrr a' Ghreadaidh gu bhith 'na ìomhaigh air a' Chuilthionn gu léir: bha e mar gum b' ann 'na rìgh air na h-ioghnaidhean dìomhair ùdlaidh a bha ag cuartachadh Coire na Creiche agus Coir' an Uaigneis. 
Ghabh Dòmhnall roimhe gus an d’ ràinig e an t-àite far a bheil an ceum a' ruigheachd an Uillt Dheirg - 'se bu chòir dha ràdh, far a bheil Allt an Fhionna-choire ag gabhail nan allt beaga, 's a' tionndadh an ear 's an earras sìos gu Loch Shligeachain. 
Nuair a chuir e seachad am Meall Odhar dh’éirich na cóig binneanan caola do-labhairt - Sgùrr nan Gillean. 
Bha Sgùrr a' Ghreadaidh air a dhol fo fhàire air a chùl - ach, a dh’aindeoin, bha e ann, far an robh e riamh. 
Sgùrr nan Gillean agus Sgùrr a' Ghreadaidh! 
Bha Dòmhnall air tobhtaichean móra na h-òige. 
Bha e ochd bliadhna deug. 
Bha Glàmaig m'a choinneamh - mór maol an ciaradh na h-oidhche. 
Thàinig òran fhir-cinnidh a dh’ionnsaigh a bheòil: Tigh na galla do na h-uaislean, 's do litrichean Dhùn Èideann, 's do 'n lagh a dh’fhàs cho làidir! 
Bha Dòmhnall cinnteach gum b' e sin a bh' ann. 
Bha fhios aige nach tugadh Tarmod MacNeacail hó-ró orra uile, a dh’aindeoin 's na thuirt an t-òran. 
Carson a bheireadh esan, Dòmhnall MacNeacail, an còrr orra? 
Bha fhios aig an t-saoghal ciamar a chaidh leotha-san a rinn an t-sabaid mu dheireadh ri 'fir mhóra a’ Bhràighe'. 
Bha Beinn Lì an siod mu choinneamh Glàmaig. 
Bha cas Dhòmhnaill aotrom sìos an ceum, 's an t-Allt Dearg a' plumanaich 's a' slugadh 's a' deocadh fichead troigh no dà fhichead troigh fodha. 
'“Fir mhóra a’ bhràighe" - chan eil móran dhiubh ann an diugh; tha fhios agadsa air sin glé mhath nan leigeadh t' uabhar baoth òg cothrom sam bith le t' eanchainn...' 
Stad Dòmhnall gu grad. 
Thàinig guth damhaidh na feadaig-mhonaidh; An robh Tarmod a' tuigsinn dé thuirt e? 
Mura robh, bha fear eile; 'Uabhar! 
t' uabhar baoth òg ! 
Nan leigeadh t' uabhar baoth òg an cothrom le t' eanchainn 's le do chridhe, thuigeadh tu...' 
'S ann an uairsin a chunnaic Dòmhnall gu robh fear eile mu fhichead slat air thoiseach air. 
Bha an coigreach a' gabhail sìos rathad Shligeachain - mar a bha Dòmhnall fhéin, ach cha robh e idir a' tionndadh. 
Ghabh Dòmhnall seòrsa de ioghnadh 's chaidh gaoir neònach troimhe nuair a thuig e gun robh am fear eile a' bruidhinn ged nach robh e a' tionndadh fiù 's a chinn. 
'Tha thusa coltach ri do sheòrsa, agus 's ann mar sin a bhitheas tu. 
Cha ghabh thu comhairle sam bith gus an toir an saoghal ceann cruaidh a’ bhata dhut mu 'n t-sròin, ach tuigidh tu, tuigidh tu.' 
'Dé thuigeas mi?' arsa Dòmhnall, 's e beòthachadh a cheuma an tòir air an fhear eile.
'S e gnothach iongantach a bh' ann. 
Cha robh fhios aige có bh' ann. 
Bha an guth Sgitheanach gu leòr - bha iomadh guth de a sheòrsa sa' Bhràighe, ann an Sgonnsair, ann am Peighinn-nam-Fìdhleir, sa' Ghleann Mhór, mu Phort-righ, no mu Shnigheasort. 
Ach có bh' ann? 
Smaoinich Dòmhnall air an fheadhainn a bha aig an tigh á Glaschu no Grianaig no á àite sam bith eile. 
'Tha fhios gun cuala e mi a' seinn,' arsa Dòmhnall ris fhéin. 
'Tha fhios gur e sin a thug air gnothach a ghabhail rium. 
Dh’fhaodadh gur h-e seòrsa de Thòiridh a th' ann.' 
Thàinig seòrsa de dh’fhiamh a’ ghàire mu bheul Dhòmhnaill nuair a smaoinich e air seo, ach dh’eubh e; 'Dé thuigeas mi? 
Fan 's inns' dhomh. 
Dé chabhag a th' ort?' 
'Tuigidh tu an gàrradh-crìche a tha do nàdur fhéin ag cur mu do thimchioll, agus am buarach a tha mu d' chasan 's mu d' chridhe 's mu t' eanchainn - am buarach a tha thu fhéin 's an saoghal a' fíghe - am buarach a dh’fhigheadh tu fhéin ged nach cuideachadh an saoghal idir thu. 
Ach 's esan a chuidicheas, agus bheir thu a chreidsinn ort fhéin gur ann aige-san a tha a’ choire gu leir...' 
'A' choire gu léir...,' dh’aithris Dòmhnall. 
''S e ablach ceisteir a th' ann,' ars’ esan ris fhéin. 
'Bheil thu an dùil gur ann ag éirigh air a’ Cheist am Port-righ no ann a Holoman a tha thu?' dh’eubh Dòmhnall àird a chlaiginn as déidh an fhir a bh' air thoiseach air. 
Ach air a shon sin, cha robh coltas ceisteir idir air an fhear eile. 
A réir na dhèanadh Dòmhnall a mach dhe chumadh agus cuideam a cheuma, bha e eadar cóig deug ar fhichead agus dà fhichead bliadhna, agus cha robh an ad dhubh no an còta dubh air idir. 
Bha seacaid shoilleir ghlas air, 's cha robh ceap no bonaid idir air. 
Saoil an ann ri fealla-dhà a bha e? 
'Tuigidh tu...' 
Aon latha, thàinig aonaran a dh’fhuireach do 'n bhail' againn, uill, cha b' ann buileach do 'n bhaile ach pìos beag air a thaobh a-muigh aig ceann an rathaid, ann am fear de na bothain a dh’fhàg an RAF air an cùlaibh an déidh a’ chogaidh. 
'Se a’ chiad rud a chunna sinn, ceò ag éirigh ás an t-simileir. 
Feumaidh mi innse dhuibh gur e maighstir-sgoile a bh' annam fhìn uaireigin ach tha mi nise fuireach 'nam aonar, an déidh dhomh mo dhreuchd a leigeil sìos, ann an tigh comhfhurtail le leas air a bheulaibh far am bi mi a' cur mheasan. 
Bidh mi caitheamh mo thìde a' coimhead 's a' toirt an aire do na nithean a tha dol air adhart anns a’ bhaile. 
Aig amannan bidh mi faireachdainn aonaranach. 
Ach nach eil a h-uile duine faireachdainn sin eadhon nuair a tha iad pòsda? 
An latha seo, thachair Dougie rium 's thubhairt e rium gu robh aonaran air a thighinn do 'n bhaile. 
'Sann aig Dougie a tha an aon bhùth a th' anns a’ bhaile 's bidh e reic phàipearan 's trealaich de gach seòrsa. 
Tha bhùth aige dìreach coltach ris na bùithtean eile a chi sibh air feadh na Gàidhealtachd ann am bailtean beaga. 
“Thàinig e steach do 'n bhùth," ars esan, “'S bha gach nì aige sgrìobhte sìos air pìos pàipeir 's cha do bhruidhinn e rium idir. 
'S ann a bha mi smaoineachadh an toiseach gur ann balbh a bha e, ach cha b' ann idir, oir beagan an déidh sin chuala mi e bruidhinn ris fhéin. 
Bha e 'g iarraidh lof is ìm is càis is nithean mar sin. 
Ach cha robh e 'g iarraidh pàipear-naidheachd idir. 
Duine mór àrd le baidhseagal, is aodann donn leis a’ ghréin. 
Is crios de ròpa mu aodach a tha a' coimhead car salach is dubh. 
Chan eil feusag air idir. 
Sùilean uabhasach gorm ann. 
'S cha dubhairt e smid. 
Chuir seo cais orm, tha thu a' tuigsinn, ach cha dubhairt mi càil ris. 
Ma tha e airson a bhith sàmhach cha chuir sin dragh orm-sa. 
Tigh na galla dha. 
Co-dhiubh, chuir e an trealaich a cheannaich e ann am poca 's chuir e am poca air a’ bhaidhseagal 's a-mach leis chun a’ bhothain. 
Tha fhios agad cáit a bheil am bothan?" 
Thubhairt mi ris gu robh. 
“'S tha e fuireach an siud 'na aonar," arsa Dougie. 
Tha Dougie fhéin pòsd ach chan eil mi smaoineachadh gu bheil am pòsadh uabhasach dòigheil oir bidh e dol suas am baile glé thric air a’ bhus (oir chan eil carbad aige) 's thig e dhachaidh glé thric leis an daorach. 
Bha e anns an Eadailt anns a’ chogadh 's bidh e bruidhinn glé thric air na Fascists 's air tancaichean 's nithean mar sin. 
Co-dhiubh cha do chòrd an t-aonaran ris oir tha e fhéin glé fhaisg is càirdeil 'na dhòighean. 
“Cha robh gnothach aige thighinn an seo idir," ars esan le feirg. 
“Aonaran. 
Carson nach eil e pòsd mar a tha sinn uile?" 
(Chan e 'n fhìrinn a th' aig an seo oir tha grunn ghillean air a’ bhaile nach eil pòsd.) 
“Co-dhiùbh, cha dubhairt mise smid," ars esan a rithist.
“Cha do leig mi càil orm." 
“Tigh na galla," arsa Dougie, “mur a h-eil e airson bruidhinn thoireadh e an t-sitig air. 
Ach co-dhiubh," ars esan le gàire a rithist, “ma tha 'n t-airgead aige, gheibh e a threalaichean ged a b' e Ruiseanach a bhiodh ann." 
'S cha robh càil a dh’fhios aig Dougie nach e Ruiseanach a bh' ann.
No aig duin' eile. 
Bha grunn làithean mus fhaca mi fhìn an t-aonaran, 's mi air a’ mhòintich ag iasgach aig loch, mar a bhios mi glé thric. 
'Se oidhche bhòidheach shamhraidh a bh' ann 's fàileadh cùbhraidh mun cuairt orm 's mi 'nam shuidhe ris an loch 's mo shlat anns a’ bhùrn. 
'S deagh chaomh leam a bhith ag iasgach ged nach eil mi tric a' glacadh càil. 
Tha 'n t-iasgach gam thoirt air falbh bho 'n bhaile a bhitheas uaireannan a' fàs glé chumhang air mo shon. 
Leis an fhìrinn innse chan eil móran ann a bhruidhneas mo chànan. 
Dé fios a th' aca-san air leabhraichean móra an t-saoghail, air ceòl mór an t-saoghail, air dealbhan mór an t-saoghail? 
Mar sin bidh mi fàs sgith dhiubh ach feumaidh duine a bhith beò a-measg dhaoine eile a dh’aindeoin sin. 
Co-dhiubh bidh mi 'nam shuidhe ris an loch 's cha bhi mi glacadh càil 's glé thric bidh mi dol dhachaidh le baga falamh. 
Tha mi smaoineachadh gu bheil fios aig a’ bhaile air a-seo. 
Bidh Murchadh Mór a' faighneachd dhomh le seòrsa de ghàire an d’ fhuair mi càil a-nochd? 
Tha e fhéin air a bhith togail tigh airson cóig bliadhna, a' tarraing chlachan móra dhachaidh air bara ach a' caitheamh an còrr de thìde a' sealltainn riutha anns a’ ghréin air beulaibh an tighe. 
Fear mór reamhar le geansaidh canabhais air. 
'S bha mi 'nam shuidhe ris an loch 's mi a' coimhead na gréine a' dol fodha. 
'S a' cluinntinn nan eun a' bruidhinn air feadh na mòintich. 
'Nan cànan fhéin. 
'Nan cànan samhraidh fhéin. 
Is a’ chùbhraidheachd mun cuairt orm 's na clachan móra 'nan seasamh mu choinneamh na gréine. 
'S an t-adhar a' fàs purpur is dearg. 
Ò tha bòidhchead anns an t-saoghal ceart gu leòr ach tha a’ bhòidhchead nas fheàrr nuair nach eil thu buileach 'nad aonar. 
Co-dhiubh, chunnaic mi esan - an t-aonaran - pìos air falbh 's e 'na shuidhe leis fhéin. 
Cha robh e dèanamh càil ach a' suidhe. 
Cha robh fiù slat aige. 
Airson ùine mhòir bha mi sealltainn ris mar gum bithinn a' sealltainn ann an sgàthan ach cha do sheall esan rium idir. 
Bha e mar gum biodh e smaoineachadh. 
'Na aodach dorch leis a’ chrios ròpa mun cuairt air. 
Sheall mi sìos do 'n bhùrn an dràsda 's a rithist 's bha mi coimhead builgeanan ag éirigh air uachdar mar gum biodh iasg a' leum ach cha robh gin a' tarraing air mo shlait. 
'S bha esan 'na shuidhe an siud fad na tìde. 
Theab mi dhol suas a bhruidhinn ris, ach dh’fhuirich mi far an robh mi. 
