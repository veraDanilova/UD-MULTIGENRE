NORMALI 
Sandra kellha tletin sena. 
Kienet xebba u bla tfal. 
Kellha karriera u tgħix għal rasha. 
Kienet tħossha kuntenta u sodisfatta ħafna f'ħajjitha, għax dejjem għamlet dak li ħasset li hu tajjeb. 
Xejn ma kien iwaqqafha, avolja f'ħajjitha sabet ħafna ostakli. 
Kellha wkoll ħajja soċjali, kienet taf tgawdi l-ħajja u kienet kuntenta bil-libertà li kellha. 
Kull ma kienet tixtieq tagħmel kienet tagħmlu bla ma tagħti kas ħadd. 
Anki jekk toqgħod ġewwa tikteb xi storja jew poeżija, ukoll kienet kuntenta. 
Kien wasal żmien il-Milied u kienet waslet dik il-misħuta ġurnata fejn tmur iżżur kontra qalbha lill-familjari tagħha. 
F'lejlet il-Milied marret tara l-ġenituri tagħha, avolja ma kellhiex aptit tisma' l-istess kantaliena ta' kull sena, u li aktar ma jagħddi ż-żmien aktar tkun agħar. 
Infatti kif kien mistenni, il-kummenti did-darba ma naqsux. 
"Meta se tagħmilna nanniet?" saqsietha ommha. 
"Għandek" boyfriend "?" saqsieha missierha. 
"Qum minn hemm għax l-arloġġ ta' mara malajr jiskadi," qalet zijitha. 
"Dik mhux bħali ħija, dik mhux normali," kompliet oħtha. 
Din li hi mhux normali kienet ilha tismagħha. 
Fl-aħħar qabżitilha u qaltilhom: 
"Issa ta, immur nitqaħħab u noħbol u taraw kemm jien normali!" 
Telqet bla ma sellmitilhom. 
Qatgħetha li l-Milied li ġej ma terġax iżżurhom. 
Il-kelma normali baqgħet tidwi f'widnejha u, sadattant, qatt ma setgħet tifhem xi tfisser. 
IL-KUĠINA 
Il-kuġina kienet tiġi ta' spiss toqgħod miegħi meta ommi kienet tkun xogħol ta' billejl. 
Kont nagħmel minn kollox biex noqgħod imqareb u ma nobdihiex. 
Kienet l-akbar għadu tiegħi. 
Rebecca hija l-akbar fost il-kuġini. 
Kienet tiġi torqod għandna meta kienet tiġi tieħu ħsiebi. 
Kienet iġġib il-kotba, iżda ma kontx inħalliha tiftaħhom. 
Ma kontx norqod u kont niġrilha mad-dar kollha nagħmel storbju sħiħ. 
Darba minnhom sabitli tarf. 
"Min jaf li kieku nilagħbu logħba ġdida?" qaltli filwaqt li minn ġo basket kbir ħarġet kostumi kkuluriti tal-karnival. 
Kienu tagħha u ma kinux baqgħu jiġuha. 
Ilbist kostum ta' pirata imma ftit li xejn domt bih. 
Ippruvajt oħrajn u qlibt il-kamra ta' taħt fuq. 
Fl-aħħar Rebecca wrietni libsa ħafifa kollha frilli. 
"Din għadek ma ppruvajtx!" 
Niftakar jien u nilbisha ħassejtha tiżloq fuqi. 
Ridt nibqa' biha. 
Ħassejtni ħieles b'saqajja għerja. 
Stħajjiltni ballerina u bdejt indur biha. 
Ma kinitx proprja libsa tal-"balet", kienet libsa li kienet ħarġet minnha. 
Qatt ma kont ilbist ħwejjeġ tal-bniet qabel għajr meta qabditni l-mamà nilbes tajtz minn tagħha. 
Kienet għamlet plejtu għax qattajtulha. 
Daż-żmien qed nixtri lbiesi raffinati biex nitla' fuq il-palk bihom. 
Sirt l-aktar trans imħallas tal-gżira. 
U kull serata jkun hemm Rebecca tlibbisni u tagħmilli xagħri. 
Il-kuġina saret l-akbar ħabiba tiegħi. 
ALTAF NAIFEH 
Isem: Altaf Naifeh. 
Età: 23 sena. 
Kulur tal-ġilda: Skur. 
Pajjiż: il-Libja. 
Il-malinkonija ta' fuq xufftejh u l-ħofor fit-toroq tal-Libja kienu jirriflettu s-swied il-qalb tiegħu. 
Altaf kien għatxan għal-libertà - ried li jkun bħall-Ispanjoli, bħall-Franċiżi u bħal dawk iċ-ċittadini li huma kburin li għandhom id-demokrazija bħala waħda mill-pilastri li jżommu lil pajjiżhom milli jmiss il-qiegħ. 
F'moħħ Altaf bdew għaddejjin numru ta' ritratti, wieħed wara l-ieħor, u kull wieħed kellu l-istorja partikolari tiegħu. 
Fost l-oħrajn, minn moħħu, għadda r-ritratt tas-suwiċidju. 
Madankollu, iddeċieda li jimxi skont ix-xena tat-tieni ritratt - ir-ritratt tal-vjaġġ misterjuż. 
Altaf beda jara x'se jagħmel sabiex jiddobba l-flus u bihom ikun jista' jħallas lit-traffikanti. 
Meta ġabar kemm kellu bżonn telaq ma' sebgħin oħra għall-vjaġġ. 
Telgħu fuq tliet injamiet mimlija susa, li flimkien kienu jissejħu dgħajsa, sabiex jaħarbu 'l bogħod mid-dwiefer tal-Libja. 
L-għada filgħodu għall-ħabta tad-disgħa, il-ħanut ta' Pawlu l-Amerikan kien miżgħud bin-nies li baqgħu sejrin għandu wara li kienu semgħu l-quddiesa ta' Fr. Tonio. 
Jien kont wieħed minnhom. 
Xi nies li kellhom il-gazzetti f'idejhom bdew jgħidu; "Sewwa ġralhom", "ħaqqhom agħar", "messhom joqtluhom mill-ewwel" u frażijiet oħra li mhux ta' min isemmihom hawn. 
Qabditni l-kurżità, mort niftaħ il-gazzetta u kien hemm ritratt ta' Altaf u l-grupp, u bħala titlu kien hemm miktub, "Diżgrazzja Oħra Fil-Baħar Mediterran". 
Naħseb li l-omelija li kienu għadhom kemm semgħu ma kienet swiet għalxejn. 
