Իրեն ճանաչեցի, երբ երիտասարդ էր, նիհարակազմ, և հայացքը, չգիտես ինչու, հաճախ վերևներին էր ուղղված: 
Գեղեցիկ էր: 
Մինչ այդ գիտեի իր մի ստեղծագործությունը, որն այն տարիներին հաճախ հաղորդում էին ռադիոյով: 
Դա «Քնարական պոեմ» սիմֆոնիկ երկն էր: 
Սիրում էի այդ գործը: 
Այդ տարիների 15-16 տարեկան ունկնդիրս հազիվ թե կարողանար քիչ թե շատ հիմնավորել իր այդ զգացումը: 
Ստեղծագործությունը վերձիգ-ներշնչուն մի մեղեդիով էր սկսվում, և դա նոր հնչողություն էր Արամ Խաչատրյանի սիմֆոնիկ մտածողությանը սովոր երաժշտասերիս համար: 
«Քնարական պոեմի» այդ «վերձիգ-ներշնչունը» ինձ համար մարմին առավ, երբ առաջին անգամ տեսա երկի հեղինակին՝ կոմպոզիտոր Ջիվան Տեր-Թադևոսյանին. մտերիմները նրան Ջոնիկ էին ասում՝ այդ մասին հետո պիտի իմանայի: 
17 տարեկան տղա էի: 
Ամառ էր, և եկել էի Սվերդլովի փողոցում գտնվող բակի՝ իրար գլխի կուտակված տասնյակ տներից մեկում ապրող իմ ավագ բարեկամ կոմպոզիտորի տուն: 
Ջոնիկը ևս ապրում էր Սվերդլովի փողոցի հար և նման մի տանը, հանդիպակաց մայթին: 
Պատահական զուգադիպությամբ այդ ժամանակ նա ևս եկավ իմ (հետո պարզվեց՝ նաև իր) բարեկամ կոմպոզիտորի տուն՝ հայացքը վերևներին, խոսեց, չնստեց։ 
Սենյակում գնաց-եկավ, հետո դաշնամուրի բաց ստեղնաշարի երկու ծայրերի ստեղներին մի-մի մատով ծլնկացրեց ու, կարծես առանց իր հարցին կարևորություն տալու, ասաց ինձ. 
«Ի՞նչ ինտերվալ ես լսում»: 
Այդ հանկարծակի միկրոքննությունն ինձ անակնկալի բերեց… «Քնարական պոեմ»... 
Նիհարակազմ ու գեղեցիկ երիտասարդ Ջիվան Տեր-Թադևոսյան… 
Եվ մի միկրոքննություն, որը տեղի է ունենում հենց այնպես, և իմ պատասխանը ոչ մեկին առանձնապես չի հետաքրքրում… 
Ահա այսպես ամառային մի գեղեցիկ օրվա կարճ մի պահի առիթ ունեցա ծանոթանալու անձամբ իր հետ: 
Հետո պիտի իմանայի, որ այդ տարիներին Կ. Սարաջյանի անվան երաժշտական դպրոցի տնօրենն էր, և տարիներ անց պիտի իմանայի նաև, որ կոմպոզիտորների միության նախագահ Էդվարդ Միրզոյանը շատ կարևորում էր նրա գործունեությունը այդ պաշտոնում՝ համարելով, որ այս տեսակ վարչական-կազմակերպական աշխատանքը մեծապես նպաստում է երիտասարդ ստեղծագործողների անհատականության ձևավորմանը: 
Հետո պիտի իմանայի նաև, որ ջութակահար է եղել և քանի՜-քանի տարի նվագել է Հայաստանի պետական սիմֆոնիկ նվագախմբում (այն տարիներին, երբ ես սիմֆոնիկ համերգներ էի հաճախում, նա այնտեղ արդեն չէր նվագում): 
Շատ հետո պիտի իմանայի, որ սիմֆոնիկ նվագախմբի կարողություններին հասու, դրա հսկայական ձայնակայքին տիրապետող կոմպոզիտոր էր և այդ փորձը կուտակել էր նվագախմբում աշխատելու տարիներին: 
Այն ժամանակներում ընդունված էր ասել, որ սիմֆոնիկ նվագախումբ տիրապետող երևանցի երկու կոմպոզիտորներն են Ղազարոս Սարյանը և Ջիվան Տեր-Թադևոսյանը: 
1950-ականների վերջերին սիմֆոնիկ համերգներից մեկի ավարտին հնչեց Ջիվան Տեր-Թադևոսյանի թիվ 1 սիմֆոնիան: 
Մեր երաժշտական կյանքում երբևէ նման հաջողություն չեմ հիշում: 
Անօրինակ մշակութային իրադարձություն էր: 
Այդ օրերին օդը կարծես լցված էր սիմֆոնիայի անսովոր ռիթմերով, պարադոքսալ խաղի արտասովոր հնչողական վայրիվերումներով, լույսի ու մութի՝ մեզանում մինչ այդ չեղած համադրությունների դրամատուրգիական հագեցածությամբ… 
Քանի՜-քանի տարի երիտասարդ հեղինակներիս համար նրա սիմֆոնիան մնաց իբրև ստեղծագործական բարձունքի չափանիշ մեզանում: 
Սիմֆոնիայի առաջին կատարման այն երեկոն իմ հիշողության մեջ մնում է իբրև հայ երաժշտության նշանակալից օրերից մեկը: 
Կարճ ժամանակ անց այս սիմֆոնիան հնչեց նաև Մոսկվայում՝ երիտասարդ կոմպոզիտորների ստեղծագործությունների համամիութենական ստուգատեսի համերգաշարի վերջին համերգին: 
Երևանյան համերգի փայլուն հաջողությունն այստեղ ևս ուղեկցեց կոմպոզիտորին: 
Այդ երեկո ես Ջոնիկի հետ էի, քայլում էինք դեպի համերգասրահ. նա լուռ էր, ներամփոփ: 
Լեցուն էր համակ սպասումով ու խորը թաքցված հուզմունքով: 
Այդ երեկո Ջոնիկը Պ. Ի. Չայկովսկու անվ . մեծ համերգասրահ մտավ որպես մայրաքաղաքային երաժշտասերին քիչ հայտնի հեղինակ և այնտեղից դուրս եկավ որպես համամիութենական ճանաչման արժանացած կոմպոզիտոր. վկա՝ լսարանի հսկայական խանդավառությունը: 
Համերգից հետո ես տեսա, թե ինչպես նա ելավ արտիստական մուտքից՝ շրջապատված ինձ անծանոթ մի խումբ մարդկանցով, որոնք նրան նստեցրին այն ժամանակներում խիստ հարգի սև «Վոլգա» և տարան… 
Փոքր-ինչ ուշ իմացա, որ մեծանուն Շոստակովիչը նրան առաջարկել էր սովորել իր մոտ՝ Մոսկվայի կոնսերվատորիայի ասպիրանտուրայի իր դասարանում: 
Հրաժարվել էր: 
Բայց մշտական բնակության տեղափոխվեց Մոսկվա։ 
Բանաստեղծություն գրելու հաճույքը ես գիտեմ, բայց ո՞րն է բանաստեղծություն կարդալու հաճույքը։ 
Ահա տարբերակներ, որ գալիս են մտքիս. 
— բանաստեղծական տեքստի բերած աբստրակտ թախիծը մեղմորեն տառապելուց մեղմորեն կայֆոտելու զգացողություն է բերում, շատերը այլ բան քան այդ վերացական, անմարմին, անդեմ թախիծն է՝ չեն էլ հասկանում պոետիկա ասելով, 
— բանաստեղծական տեքստի ռիթմը մոգական տրանսի մեջ գցելու հատկություն ունի, ինչպես ցանկացած փակ շրջանով կրկնվող պարբերականություն և այդ ռիթմի հետ քո ներքին համակարգի համադրման հաճույքը անասելի գրավիչ է ու ինքնաբուխ, 
— բանաստեղծության պատումը սեփական հուզական փորձառությունը վերապրելու առիթ է դառնում՝ հաճախ մատուցելով ճիշտ բառեր ու ճիշտ պատկերներ՝ քո հետ պատահածը վերհիշելու, վերանվանելու, վերանայելու համար և սա ինչպես՝ պարզապես անանվանելին անվանած լինելու, անորսալին որսալու, բառակերպելու հաճույքն է պարգևում, այնպես էլ բազմաթիվ հպանցիկ, կորած փորձառություններ բերում է գիտակցականության տեսադաշտ և բերում իբր ավելին տեսնելու կարողության հաճելի զգացում, 
— բանաստեղծությունն իբրև սեռականության գործիք, սիրախաղի, էրոտիկ ապրումներ հրահրելու խլվլիկ, բանաստեղծությունն իբրև սեքսի նախերգանք, կրքերի կոդավորման և ապակոդավորման հեռարձակում և այն որսալու տարփանք, 
— բանաստեղծական տեքստն իբրև իմաստային և զգայական քվանտների աներևակայելի ու անսպասելի համադրություն, ինքն իրենով, ինքն իր մեջ, ինքն իր չափով, առանձին, բանը բանին կապած լինելու, շարահյուսելու, բանաստեղծի անսպասելի գյուտերով հիանալու առիթ, բանաստեղծությունն իբրև արտեֆակտ, արարք, սուբյեկտ, նրա ուրիշության հետ առերեսվելու հաճույքը. ինչպես ընկալունակության եզրերն ընդլայնող ամենայն նշանի վերծանության ուրախությունն է լինում, 
— բանաստեղծությունն իբրև համայնքի, խմբի, մշակույթի, ենթամշակույթի, ինքնության բացառիկ տեղայնացում, հասկանալիության խիստ նեղ ենթատեքստ, բարբառ, ինչորպիսին կամ ինչորմեկը լինելու տարազ, քեզ հետ նույն կերպ տարազավորվածների հանրահռչակված կամ չսահմանված պայմանագիր, քո լեզվով, քո ոհմակի լեզվով լինելու, քեզ հետ նույնական լինելու հպարտության զգացում, պատկանելության զգացումից միջույքդ ուռացնելու ֆերմենտ, 
— բանաստեղծությունն իբրև թաքուն, արգելված, չխոսվող, չձևակերպված բաների մասին լսելու հնարավորություն, իբրև սրտհովանք, կապված լեզուների բանալի, բողոք անարդարության դեմ, արդարության վերականգման հաճելի պատրանք և ինչ-որ կարևոր բանին աջակցած լինելու սեփական խոհեմությամբ հիանալու զգացում, 
— բանաստեղծությունն իբրև այլասացություն, կոդ, գաղնագիր վերծանելու մարտահրավեր, իբրև փորձություն մտքի համար, կապեր գտնելու, ենթաիմստներ հասկանալու, երևակայելու, գլխի ընկնելու առիթ, 
— բանաստեղծությունն իբրև ուրիշի նրբին, ինտիմ, ծածուկ պահվող տեղերը սողոսկելու հանրամատչելի խորշ, բաց ցուցափեղկ մարդկային հետաքրքրասիրության համար, որ սահմանել է հեղինակը, 
— բանաստեղծությունն իբրև անեկդոտ, կատակ, մեմ, հռհռիկ, մանրապատում, խնդմնդիկ, տնազ, ծիծաղելու պատեհություն, 
— բանաստեղծությունն իբրև սրբագործված տարածք, զտված, օրհնված տեղ, ուր մտնում են պայմանականորեն խաչակնքելով, միստիկ ապրումների և բարձր բաների հետ հաղորդակցման զգացողությամբ, իբր վեհանալու, մաքրվելու, իբր ավելի բարձր չափումների հետ շփված լինելու էֆեկտով, 
— կոնկրետ բանաստեղծությունն իբրև կոնկրետ իրավիճակի վերապրման ֆետիշ-իր, նոստալգիայի գրգռման հնոց։ 
Ուրախ կլինեմ, եթե կիսվեք պոեզիայի ընթերցման ձեր հաճույքներով։ 
